	
༄༅། །རྗེ་དབོན་པདྨ་ཀུན་གྲོལ་རྣམ་རྒྱལ་གྱི་རང་རྣམ།

༢༠༡༦མེ་ཕོ་སྤྲེལ་ལོ་སྤྲེལ་ཟླའི་ཚེས་བཅུའི་དུས་གཉན་གྱི་དྲན་རྟེན།

སངས་རྒྱས་ཐམས་ཅད་ལས་ཀྱང་མཆོག་ཏུ་ངོ་མཚར་སུམ་ལྡན་གྱི་སྤྲུལ་པའི་སྐུ་ལ་སྒོ་གསུམ་གུས་པ་ཆེན་པོས་འདུད་དོ།།

༄༅། །ཨོཾ་སྭ་སྟི། གྲུབ་པའི་དབང་ཕྱུག་དམ་པ་པདྨ་ཀུན་གྲོལ་རྣལ་རྒྱལ་
གྱི་ཕྱི་ནང་གསང་བའི་རྣམ་ཐར་རགས་བསྡུས་སུ་སྤེལ་བ་
མོས་ལྡན་གདུང་བ་སེལ་བའི་དགའ་སྟོན་
ཞེས་བྱ་བཞུགས་སོ། །
བླ་མ་དང་གཉིས་སུ་མེད་པ་བཅོམ་ལྡན་འདས་དཔལ་ངག་གི་དབང་
ཕྱུག་ལ་ཕྱག་འཚལ་ལོ། །བགྲང་ཡས་ཞི་དང་ཁྲོ་བོའི་དཀྱིལ་འཁོར་སྤྲིན། །
སྤྲོ་བསྡུས་བྱེད་པོ་དོན་གྱི་རྡོ་རྗེ་འཆང༌། །སྐྱབས་མགོན་གཅིག་ཆོག་རྗེ་
དབོན་བླ་མ་གང༌། །དབྱེར་མེད་ཇི་སྲིད་ཆོས་དབྱིངས་འཁོར་ལོར་མཆོད། །
བལྟས་པས་ངོམས་མིན་མཚར་སྡུག་ལང་ཚོའི་དཔྱིད། །དྲི་མེད་སྟོན་ཟླའི་དཔལ་
གྱིས་ཡོངས་འཁྱུད་ཅིང༌། །བསམ་ཡས་ཆོས་ཚུལ་དབྱངས་ཀྱི་རྒྱལ་མོའི་
གླུར། །ལེན་མཁས་མཚོ་བྱུང་ལྷ་དེ་རྟག་པར་རྒྱལ། །བསྐལ་མང་ཐུགས་
བསྐྱེད་འགྱུར་བ་མེད་པའི་འབྲས། །པད་འབྱུང་བླ་མའི་བསྟན་པའི་སྲོག་
ཟུངས་སུ། །ཡོངས་གྲུབ་ཕན་བདེའི་དཔལ་ཡོན་འཛིན་པའི་དབྱངས། །སྲིད་
འདིའི་ཀརྞའི་དགའ་སྟོན་མཆོག་ཏུ་འཁྲོལ། །མཁའ་ཟླ་གཅིག་ལས་ཆུ་སྣོད་

ཇི་སྙེད་པར། །འཆར་བའི་ངོ་མཚར་ལ་འཁུ་སྤྲུལ་པའི་གར། །གདུལ་བྱའི་
མོས་པ་དེ་སྙེད་འཆར་བའི་ཕྲེང༌། །ངོ་བོ་གཅིག་ལས་ཐ་དད་སུ་ཞིག་དབྱེ། །
འོན་ཀྱང་ཚུར་སྣང་བསམ་པའི་རྗེས་མཚུངས་པར། །འདི་ཅེས་བདག་གིར་
བགྱིད་ན་རྒྱལ་ཀུན་གྱི། །ཐུགས་ཀྱི་རྡོ་རྗེའི་སྒྱུ་འཕྲུལ་ཡེ་ཤེས་གཟི། །མགོན་
མེད་ཅིར་ཡང་ཟློས་པའི་ཚུལ་དུ་བསྟན། །བོད་ཡུལ་ལྷ་ཅིག་ཐོ་རི་སྙན་ཤལ་
བཙན། །སྟོང་བཙན་ཡུལ་བསྲུངས་འཇིང་ཡོན་སད་ན་ལེགས། །ལྷ་ལུང་
དཔལ་རྡོར་སངས་བློན་ཞིག་གླིང་སོགས། །སྐྱེ་བའི་སྣང་བརྙན་འདི་ཞེས་
བགྲང་དུ་མས། །སྐུ་ཚེ་འདི་གོང་ནག་རོང་རྡོ་བའི་ཆར། །ཐ་མལ་རང་བཞིན་
ཁྱིམ་ན་གནས་པའི་ཟོལ། །སྨྲ་ཤེས་ཙམ་ནས་ཡིག་དྲུག་བར་མེད་བགྲངས། །
གསེར་འབུམ་བཞེངས་ནས་ལོ་དཀྱུས་ཇི་བཞིན་དུ། །མཆོད་གནས་རྣམས་
ལ་ཆགས་མེད་ཀློག་བསྐུལ་ནས། །རང་གི་སྙིང་ནོར་སྤུ་སྡུག་བཞོན་གྱི་
ཚོགས། །གཟའ་ཚང་དག་ལས་རྐུ་ཐབས་ཀྱིས་དབུལ་སོགས། །སྒོ་གསུམ་
བར་མེད་དགེ་ལ་བཙོན་པ་དང༌། །མཐུན་འཇུག་རྣམ་དཀར་ལམ་ལ་སྦྱོར་
བཞིན་པར། །ན་ཚོད་ཆེར་མཐོའི་དུས་ཞིག་འབུམ་ཀློག་སྐབས། །ཞི་བའི་
བློ་གྲོས་འདོན་ཐད་མེ་ཏོག་ཆར། །བབས་པ་དེར་འཁོད་ཡོན་མཆོད་ཀུན་
གྱིས་མཐོང༌། །འཕོས་ནས་ལོ་གྲངས་དུས་སུའང་རྒན་པོ་དེའི། །མལ་དང་

བསྡད་ཤུལ་སོགས་སུ་ཡིག་དྲུག་སྒྲ། །སྐབས་དང་སྐབས་སུ་ཉིན་མཚན་ཅི་
རིགས་པར། །ལྷང་ལྷང་གྲགས་པ་གཟུར་གནས་ཕལ་གྱིས་ཐོས། །སྐྱབས་
མགོན་མཆོག་འདི་སྐུ་ན་ཕྲ་བའི་དུས། །ཁྱིམ་གནས་བྱང་ཆུབ་སེམས་དཔའ་
དེ་ཉིད་ཀྱི། །སྔོན་གནས་རྗེས་སུ་དྲན་པའི་ཡ་མཚན་དག །ཐུན་མོངས་འགྲོ་
བ་ཕལ་གྱི་སྣང་ངོར་ངོམས། །ཐུན་མིན་དག་ཏུ་དམ་ཅན་སྐྱེས་བུ་ཡིས། །ལྷོ་
བྲག་མཁར་ཆུ་དཔལ་གྱི་གནས་མཆོག་ཏུ། །ཚེ་གཅིག་སྒྲུབ་བརྩོན་སྦས་
པའི་རྣལ་འབྱོར་ཞིག །འཕོས་མ་ཐག་པའི་སྐྱེ་བར་ལུང་ཡང་བསྟན། །དེ་
ལྟའི་སྣ་ཚོགས་གདུལ་བྱར་རྗེས་ཆགས་ཀྱིས། །བསམ་ཡས་ཐུགས་རྗེའི་
བཀོད་པར་འདི་ཅིག་ཅེས། །བྱིས་པ་དག་གི་རྗེས་སུ་འབྲང་བའི་གཏམ།
སྨྲས་ལ་བློ་གྲོས་ལྡན་རྣམས་མཚར་དུ་རྩི། །དེ་ལས་ཐ་མའི་དུས་འདིར་སློབ་
དཔོན་ཆེའི། །ངོ་མཚར་རྡོ་རྗེའི་ལུང་གིས་འཁྲུལ་མེད་དུ། །ལྷ་སྲས་སྤྲུལ་
པས་བསྟན་ལ་ཕན་པར་སྐྱོངས། །ཞེས་སོགས་དུ་མའི་ལུང་གིས་གསལ་
བསྟན་པ། །གང་དེའི་ཕྱི་ནང་གསང་བའི་རྣམ་པར་ཐར། །ཕན་བདེའི་འབྱུང་
གནས་ངོ་མཚར་འཇིངས་ཟབ་ལས། །ཀུ་ཤའི་རྩེར་ཆགས་ཟེགས་མ་ཕྲ་
མོའི་དངོས། །མོས་ལྡན་གདུང་སེལ་གསོས་སུ་སྤྲོའོ་ཀྱཻ། །སྦས་པའི་ཡུལ་
མཆོག་ཉེ་བའི་མཐུན་སྤྱོད་ཆར། །རུས་ཆེན་བཞི་ཡི་ཡ་གྱལ་ཆུ་ཁམས་

འབྲིའི། །ནང་ཚན་ལས་གྱེས་སེ་ཚ་ཞེས་གྲགས་པར། །རླུང་སེམས་དྷུ་ཏིར་
དངས་པའི་རང་གདངས་འཕྲུལ། །འཁོར་འདས་སྒྱུ་མར་རོལ་པའི་བརྟུལ་
ཞུགས་ཀྱིས། །ཉམས་མཚར་ཚུལ་དུ་དྲེགས་ཅན་གཅུན་པ་དང༌། །མཐའ་
མིའི་དམག་དཔུང་བཟློག་སླད་གཏོར་མའི་ཟོར།བསྣམས་ནས་ནམ
མཁའི་ཕྱོགས་སུ་བསྐྱོད་པ་དང༌། །གཡང་དྲུང་མི་ནུབ་ས་ཆུའི་ལེགས་པའི་
དཔྱད། །བཅུ་གསུམ་གསེར་ཉའི་གྲངས་ཀྱི་དགེ་མཚན་དག །སྣ་ཚོགས་
ཟོལ་གྱི་ཉམས་པར་བྱས་ནས་ཀྱང༌། །ཐུབ་བསྟན་རིན་ཆེན་ཕུལ་བྱུང་ཙནྡན་
ལྗོན། །ཕྱོགས་དེར་རྣམ་པར་རྒྱས་པའི་བྱེད་པོ་མཆོག །སེ་ཚྭ་གྲུབ་ཐོབ་ཅེས་
དང་དེ་ཡི་ཚ། །གཞོན་ནུའི་དུས་ནས་དམ་པའི་ཡོན་ཏན་ལྡན། །དཀྱུས་རིང་
སྤྱན་ལ་དུག་ཅན་ཉག་ཕྲན་དག །ཐེབས་ཀྱང་གཞན་དོན་གདུལ་བྱར་རྗེས་
བརྩེ་བས། །སྐུ་ཚེའི་འདུ་བྱེད་གཏོང་མིན་རྣམ་པར་ཐར། །ཡོངས་སུ་བསྟན་
ཞིང་ཁྱད་པར་སྣང་བཞིའི་ལམ། །མཐར་ཕྱིན་ཟག་བཅས་འོད་སྐུར་སྨིན་
པའི་རྟགས། །མར་མེར་སྐུ་ཡི་གྲིབ་མ་མེད་པ་དང༌། །ཉེ་འགྱང་བར་མའི་
ཡུལ་གྱི་ཕྲ་རགས་ཆོས། །སྒྲིབ་མེད་ཟང་ཐལ་རྟོགས་སོགས་ཡ་མཚན་པའི། །
ངོ་མཚར་འབུམ་གྱིས་མཐོ་བའི་རྫོགས་ཆེན་པ། །གྲུབ་དབང་དམ་པ་ནམ་
མཁའ་འོད་གསལ་ཏེ། །གྲུབ་པ་མངོན་གྱུར་ཟུང་གི་དབོན་རྒྱུད་དུ། །

ཆོས་དཀར་སྣང་བ་ཆེས་གསལ་ཡབ་ཡུམ་གྱི། །སྲས་སུ་མེ་ཕོ་ཁྱིའི་ལོར་
འཁྲུངས་ཚུལ་བསྟན། །དེ་ཡང་འོལ་ཚོད་མདའ་འཕེན་ལྟ་བུ་དང༌། །གཅམ་
བུའི་ཚིག་གིས་སྒྲོ་བཏགས་མ་ཡིན་པར། །བཅད་ལྷུགས་རྣམ་གྲངས་ཙམ་
ལས་རྗེ་ཉིད་ཀྱི། །གསུང་སྒྲོས་ཇི་བཞིན་བསྙད་ན་འདི་ལྟ་སྟེ། །ཐོག་མར་
ཡུམ་གྱི་ལྷུམས་སུ་ཞུགས་ཉེའི་གོང༌། །ནུབ་ཅིག་མོ་ཡི་རྨི་ལམ་སྣང་བ་ལ། །
མོ་ཉིད་ཉི་རར་འདུག་པའི་ཤར་ཕྱོགས་ནས། །མཛེས་ཤིང་ཡིད་འོང་བྱ་རྒོད་
ཐང་དཀར་ཞིག །འཕུར་ནས་བྱུང་སྟེ་མོ་ཡི་མདུན་ཐད་ཀྱི། །ཐང་ལ་བབས་
ནས་དགའ་དང་སྤྲོ་ཉམས་ཀྱིས། །ད་ཁྱོད་མི་གཙང་ལ་འཛེམས་སྔགས་འདི་
རྣམས། །རྒྱུན་དུ་ཐོན་ཟེར་སྔགས་རིང་ཤོས་ཡིག་བརྒྱ་ཙམ་དང་ཐུང་ཤོས་འབྲུ་གཉིས་གསུམ་ཙམ་རེ་
ཡོད་པས་ཚན་རིམ་པ་བདུན། །བསླབ་མཐར་མོ་ཡི་སྙིང་ཁར་ཐིམ་ནས་ཀྱང༌། །
ཡུད་ཙམ་ཞིག་ན་སྙིང་ནས་ཕྱིར་ཐོན་ཏེ། །ཇེ་མཐོ་ཇེ་མཐོར་ཤར་ཕྱོགས་
ནམ་མཁའ་ལ། །རྒྱང་རྒྱངས་སོང་བའི་མོད་ལ་གཉིད་སད་པས། །དགའ་
དང་སྐྱོ་བ་འདྲེས་མ་ལྟ་བུའི་ངང༌། །སྔགས་ཚན་བདུན་ཀ་མ་འདྲེས་མ་བརྗེད་
པར། །གསལ་པོར་འདུག་ཟེར་ཁོང་གིས་དྲན་སྐབས་ཀྱང༌། །ཐར་ཐོར་
འདོན་རྒྱུ་འདུག་པར་དེངས་དཔྱད་ཚེ། །ཨོཾ་གསུམ་མ་དང་ཕྱོགས་འདྲ་འགའ་
འདུག་གསུངས། །དགུང་གྲངས་བཞི་ཙམ་ཕེབས་སྐབས་ཉི་མ་གྲགས། །

མཇལ་བས་བརྩེ་ཞིང་དགྱེས་པ་ཆེན་པོ་ཡིས། །ཐབས་ཤེས་ཚོགས་རྫས་
གནང་ཞིང་རྟ་མགྲིན་གྱི། །སྤྲུལ་པ་ཡིན་ཞེས་བསྔགས་པ་རྒྱ་ཆེར་སྩལ། །སྐུ་
དབྱིབས་བག་དྲོ་ལྷུན་ཆགས་དང་འདྲེན་པ། །ད་ལྟའང་ནི་ཡིད་ངོར་ཆེས་
གསལ་ཞིང༌། །ན་ཚོད་ཕྲ་ཡང་བཅོས་མིན་དད་པའི་སེམས། །སྐྱེས་སོགས་
དེང་ཡང་གསལ་པོར་དྲན་འདུག་གསུངས། །དུས་དེ་ཙམ་ནས་འདིར་སྣང་
འཁོར་བའི་ལས། །བདེ་སྡུག་བར་མའི་སྣང་ཚུལ་ཇི་སྙེད་པ། །ལྐུགས་ནད་
ཅན་གྱིས་ཟས་མཐོང་ཅི་བཞིན་གྱི། །བཅོས་མིན་ཞེན་ལོག་ཐུགས་རྒྱུད་
ལེགས་འབྱོངས་ཤིང༌། །སྐྱེ་རྒ་ན་འཆིས་མཚོན་པའི་རིགས་དྲུག་གི། །སྡུག་
བསྔལ་ཚོར་བས་དངོས་དང་རྨི་ལམ་དུ། །རང་གཞན་རྣམ་པར་གཟིར་བའི་
ཚུལ་འགའ་དང༌། །ཁྱད་པར་མནལ་དུ་བཅོམ་ལྡན་ཤཱཀྱ་ཐུབ་ཀྱིས། །སྡུག་
བསྔལ་དུ་མས་ཀོས་སུ་ཐག་པའི་འགྲོ། །ཤ་རུལ་འབུ་བཞིན་བགྲངས་ཀྱིས་
མི་ཆོད་པར། །ཕྱག་མཛུབ་བསྟན་ཏེ་ཁྱོད་ཀྱིས་འདི་རྣམས་ཀུན། །འདྲེན་
པར་གྱིས་ཞེས་ལུང་དུ་བསྟན་ཁུལ་སོགས། །ལན་གྲངས་ཁ་ཤས་བྱུང་བས་
དེ་མ་ཐག །ཚུལ་དེ་ལྷང་ལྷང་ཉིན་མཚན་ཁོར་ཡུག་ཏུ། །དྲན་པའི་ཆོས་སྒོར་
ཞུགས་ལ་ཆེས་དུང་ཡང་། །ཡུལ་དུས་ཀྱིས་བསྐལ་ཅི་བྱ་ལྟོས་དང་བྲལ། །
དཀྱུས་མའི་འགྲོ་བའི་ངེས་འབྱུང་དེར་དཔག་ན། །དག་པའི་ཞིང་ནས་

བསམ་བཞིན་འགྲོ་དོན་དུ། །བྱོན་པ་ཁྱེད་ཚོས་ངེས་འབྱུང་རྣམ་པར་ཐར། །
སུ་ཞིག་བརྗོད་པར་ནུས་ཞེས་སྐུ་རྩེད་གནང༌། ༈ ཡང་ཅིག་གཅིག་པུར་རྩེད་
མོར་ཕེབས་ལམ་ཞིག །སྐྲ་མེད་མདོག་དམར་བྱིས་པ་གཅེར་བུའི་ཉམས། །
ལག་གཉིས་སར་བཙུགས་རྐང་གཉིས་གྱེན་བསྟན་པའི། །སོར་མོའི་བར་ན་
དབྱུག་པ་ཐོགས་པ་གཉིས། །ཁོང་ལ་ཆེས་ཆེར་དགའ་བའི་རྣམ་འགྱུར་གྱིས། །
གར་སྟབས་ཚུལ་གྱིས་མདུན་བཞིན་སོང་བའི་རྗེས། །རྩེད་མོའི་གྲོགས་ཀྱི་
བྱིས་པ་དཀྱུས་མ་བཟུང་། །ཡིན་པར་རེ་ནས་རྒྱང་ཙམ་སར་སླེབས་སྐབས། །
འདི་ཅི་སྙམས་ཏེ་འབྱོན་དུ་མ་བཞེད་ནས། །ཐང་ལ་བཞུགས་འཕྲལ་མིག་
འཕྲུལ་ལྟ་བུ་ཡི། །གར་འཆམས་ཡུན་རིང་བྱས་མཐར་དབྱུག་པ་གཅིག །
གུས་པའི་ཉམས་ཀྱིས་ཁོང་ལ་གཏད་པའི་མོད། །གཉིས་ཀ་དེར་ཡལ་དབྱུག་
པ་རང་ཁྱིམ་དུ། །ཁྱེར་ནས་ཕྱིན་ཀྱང་འདི་འདྲའི་ངེས་པ་དག །ཆེར་མ་ངེས་
ཤིང་དུས་ཕྱིས་དཀོན་མཆོག་གིས། །ཐོད་དབྱུག་འདྲ་ཞིག་འདུག་ཚུལ་
བསྙད་འདུག་གསུངས། །འདི་ཀོ་བསྟན་སྲུང་དབང་པོ་ཉེ་མགོན་ཆེའི། །
བཀའ་བསྡོད་ལྕམ་དྲལ་བདག་ཉིད་འཁོར་བ་ལས། །ཐར་བར་འབོད་པའི་
བསུན་མར་མངོན་སུམ་དུ། །བྱོན་པར་ངེས་ཞེས་ཡང་ཡང་དགྱེས་བཞིན་
མོལ། །གཉེན་ཚན་ཞིག་གི་ཁྱིམ་གྱི་སྦུགས་དག་ཏུ། །མངོན་སུམ་ཇི་བཞིན་

དྲེད་མོང་ཞིག་གཟིགས་པས། །དུས་ཕྱིས་དེ་ཚང་རྗེས་མེད་སོང་སྐད་པས། །
ཕུང་འགོང་མ་རུང་པ་ཞིག་ཡིན་འདུག་གསུངས། ༈ སྙིང་པོའི་བསྟན་པའི་
སྲུང་མ་གཟའ་བདུད་ཆེའི། །དངོས་ཉམས་མནལ་དུ་ཡང་ཡང་ཞལ་བསྟན་
ནས། །འདི་བཞིན་མ་སྡོད་ཁུ་བོ་དཔོན་སློབ་ནམ་མཁའ་འོད་གསལ་བླ་མའི་དྲུངས། །
མྱུར་བར་འདེངས་ཟེར་བསྐུལ་མ་སྦྲན་པ་དང༌། །དུས་ཀུན་གར་བཞུགས་
གཟའ་འོད་འཁྱིལ་བ་སོགས། །ཀུན་གྱིས་མཐོང་ཞིང་ཁྱད་པར་ནུབ་གཅིག་
དུས། །གཟའ་བདུད་ཁྲོས་པའི་ཉམས་བཅས་སྦྲུལ་མཇུག་གིས། །སྐུ་ལ་
འཁྲིལ་ནས་ད་ཁྱོད་མི་འགྲོའམ། །ཟེར་བའི་རྐྱེན་གྱིས་སྔངས་སད་བྱས་པའི་
མོད། །ཟོ་མི་བསོད་པས་ཟུག་རྔུའི་ཉམས་མང་བཅས། །མངོན་སུམ་གསལ་
ཞིང་ཁྱད་པར་དགུང་གི་གྲངས། །བཞེས་བཞིན་སྐབས་འགར་འོད་ཀྱི་ནང་
འཐུམས་ཤིང༌། །བསྙུན་ལ་ཕྱོགས་པས་ཆོས་ལ་ཕེབས་སུ་རིངས། ༈ ཡང་
ཅིག་གནས་སྐོར་དཀྱུས་མའི་ཚུལ་ཅན་གཉིས། །གཅིག་གིས་གཅིག་ལ་རྗེ་
འདིའི་ལོ་རྒྱུས་འགའ། །བརྗོད་ཅིང་ཐོད་དབྱུག་རྣམ་པ་དངོས་ཕུལ་བ། །དེ་
ཡང་དུས་མཚན་ཕོ་མོའི་ལྟས་སུ་བཞེད། །ན་ཚོད་ཆེས་ཕྲའི་དུས་ནས་དངོས་
རྨིས་ཆར། །མི་དམར་བཀྲགས་ཅན་ལག་པ་བཞི་ཅན་ཞིག །དུས་ཀུན་
འགྲོགས་ཤིང་སྐྱོ་དང་སུན་པའི་དུས། །སྤྲོ་བ་བསྲིངས་སོགས་གྲོགས་དན་

བྱེད་པ་ཞིག །ད་ལྟའི་དུས་ཡན་རྒྱུན་དུ་ཡོང་འདུག་པ། །ཉི་དང་
ཟེར་བཞིན་ཚེ་རབས་མང་པོ་ནས། །འབྲལ་མེད་བསྟེན་པའི་སྐྱོབས་བྱེད་
བསྲུང་མ་ནི། །མཐུ་བོ་ཆེ་ཞིག་ཡིན་ཚོད་འདུག་མོད་གསུངས། ༈རྫས་
གྲོགས་ཀྱིས་མཚན་ཆོས་སྒོར་འབྱོན་པའི་སྟབས། །དཀའ་མོར་གྱུར་པས་སྐུ་
ཉིད་གཅིག་པུ་རུ། །འཚོ་ཆས་ཕྲན་བུ་དང་བཅས་བཤོལ་མེད་ཀྱིས། །གོང་
མ་དག་གི་ཕྱོགས་འདིར་གཅིག་ཏུ་ཆས། །དེ་ཚེ་ཉི་སྲས་ཕེབས་བསུའི་
འགྲུལ་བ་དང༌། །སྟབས་སུ་འགྲིགས་པས་རྗེ་བོའི་འགན་བཞེས་ནས། །ནག
་ཅན་བཙོན་ནས་ཐར་པ་ཅི་བཞིན་པ། །ལམ་གྱི་ངལ་དུབ་རྨི་ལམ་ཡུལ་དུ་
བཞེས། །བརྡུང་པའི་རྭའི་དབེན་མཛེས་པའི་སྤུ་མདངས་ཞོལ། །མི་བསྲུན་
སེམས་སྤངས་དུལ་བའི་རང་བཞིན་ཅན། །དེ་དུས་གཞོན་པའི་མཆོག་དེ་ཁོ་
ན་ལས། །རེ་བ་སྟེར་བའི་ཡུལ་ནི་ཚིགས་དུ་མས། །འདི་སྣང་འབྱོར་དགུ་
ལྷུན་གྱིས་གྲུབ་པའི་གཤིས། །རྡོ་ཡི་ཁམས་བཞིན་སྙིང་རྗེས་ཡོངས་བཏང་
དེའི། །ཐ་ཤལ་ནང་བྱན་དག་གི་ལྟོ་གོས་ཀྱི། །བགོ་སྐལ་ལྟ་ཅི་དྲི་ཡུས་ཁོ་
ནའི་གཙེར། །ས་དང་ལམ་བཞིན་དམ་པའི་ངང་ཚུལ་ནི། །སྐྱོ་དང་དུབ་པའི་
ཚུལ་ལས་རིངས་འདས་པས། །བསྙེལ་བར་ཅི་ཞིག་བརྩེ་བའི་དཀྱུས་རིང་
གིས། །འདོར་མིན་གསུང་དེ་བསམ་གྱིན་མོས་པ་འཕེལ། ༈རྒྱན་དང་འོད་

དཀར་གྲངས་ཙམ་དགུང་ཕེབས་པའི། །ཡར་ངོས་ཚེས་བཅུ་ཞིག་ཏུ་དཔོན་
སློབ་མཆོག །མཇལ་ཞིང་དེ་ཉིན་དག་ཏུ་རབ་བྱུང་ནས། །པདྨ་ཀུན་གྲོལ་
ཞེས་བྱ་མཚན་དུ་གསོལ། །མཆོག་གི་སྤྲུལ་སྐུའི་ཞབས་རིང་བླ་མ་ཆེ། །ཨོཾ་
རྒྱན་ཡོངས་གྲོལ་སློབ་དཔོན་བསྐོ་འཇག་གིས། །ཀློག་ཡིག་བསླབ་གནང་
འདི་ཉིད་ཕྱིས་སུ་ཡང་། །བླ་མར་བསྟེན་ཅིང་ཐུགས་རྩིས་མཆོག་ཏུ་གནང་། །
བདག་ཉིད་སྔོན་དུ་བཙས་ནས་མི་རིང་ཆར། །སྨྲ་ལྕེ་བདེ་ཞིང་རྣམ་རིག
གསལ་བོ་ཞིག །ཡོད་ཚོད་གྲོང་མི་ཕལ་གྱིས་ཟེར་འདུག་ཀྱང༌། །གང་བྱུང་
ཟས་གོས་དག་དང་ཁྱད་པར་དུ། །མ་དེ་གྲོང་པའི་སྐྲ་མཁན་གྱུར་པ་ཡི། །
ལྷག་རོལ་སོགས་ལ་སྤྱོད་པས་ཉན་བྱས་ཏེ། །ཚེ་རབས་རིགས་སྔགས་
དམོད་པའི་ལས་སྨིན་གྱིས། །རྨོངས་ཤིང་ཆེས་འཐུམས་ལྐུགས་ལ་ཕྱོགས་ཉེ་
ཙམ། །དེའི་ཕྱིར་བསླབས་སྦྱང་བྱེད་པའི་གནས་སྐབས་ཡང་། །ཚིགས་རྐང་
རེ་ཡང་ཞག་གྲངས་དུ་མ་ལ། །སྨྲས་དང་འཛིན་པའི་ནུས་པ་ཆེས་སྡུག་ཀྱང་། །
སུན་དང་ཞུམ་པ་མེད་ཅིང་ཁྱད་པར་དུ། །གཞན་རྐྱེན་གྱིས་ཀྱང་ལྡོག་མིན་
བྲེང་ཆགས་སུ། །སྒོ་གསུམ་ཆོས་མཐུན་སྤྱོད་པ་ལྷུར་ལེན་ལས། །ངན་སྤྱོད་
གཏན་ནས་ཡི་གར་མི་འབབས་པའི། །ཚུལ་ལ་དཔྱད་ཚེ་དེང་ཡང་ངོ་མཚར་
སྐྱེ། །དེ་མིན་དུས་དེར་མཆོག་དམན་འབྲིང་གསུམ་གྱིས། །བླུན་པོའི་དཔེ་རུ་

འཛིན་ཞིང་རང་གིས་ཀྱང་། །སྦྱང་པའི་མཐུ་བྲལ་དུད་འགྲོ་ཇི་བཞིན་པ། །
འདི་འདྲའི་ལུས་ངན་བསམ་གྱིན་སྙིང་རླུང་འཁྲུགས། །བདག་གི་ཚུལ་དེར་
རྗེས་བརྩེའི་སློབ་དཔོན་ཡང༌། །དུས་དང་དུས་མིན་མལ་དུ་སྤྱན་ཆབས་
བསིལ། །ང་ཡི་ལས་ཀྱིས་གང་ཟག་དམ་པ་འདིར། །འདི་འདྲའི་འོ་བརྒྱལ་
སྙམ་ཞིང་རང་ཡང་ངུས། །ཡང་ཟབ་བླ་སྒྲུབ་ཞི་དྲག་སེང་གསུམ་པོ། །ལོ་ངོ་
ཕྱེད་གཉིས་ཕྱོགས་པར་མཐར་མ་འཁྱོལ། །དེའི་ངང་དྲིན་ལྡན་མཆོག་དང་
རང་དྲིན་ལས། །ཆོས་གཟུགས་ཙམ་འདི་ཐོས་ཅེས་ཡང་ཡང་གསུངས། །
བཤུར་ཡིག་དཔེ་སྦྱང་གནང་སྐབས་དཔོན་སློབ་ནས། །སྲོག་དབང་སྩལ་
ཞིང་བསྟེན་ན་ཆེས་ལེགས་པའི། །བཀའ་ཕེབས་ཇི་བཞིན་ཉང་ལུགས་རྟ་
ནག་གི། །རྒྱུན་འདོན་ཉུང་བསྡུས་རུ་དམ་དགོན་དཀྱིལ་གྱི། །བྲག་སྟེང་དེ་རུ་
ཉིན་གཅིག་སྦྱང་གནང་པའི། །ཚིག་གིས་རྐྱེན་བྱས་འུར་སྒྲ་ཆེན་པོའི་མཐར། །
ཤར་ཕྱོགས་བར་སྣང་ཁམས་སུ་རྟ་མགྲིན་དཔལ། །སྐུ་མདོག་ཕྱག་མཚན་
རྒྱན་རྣམས་མངོན་རྟོགས་བཞིན། །ཞབས་གཡས་རྡོ་མཁར་སྟེང་དང་གཡོན་
པ་ནི། །ཞབས་ཆུང་སྒང་བཞག་མེ་དཔུང་ཀློང་ན་འགྱིང༌། །རལ་པ་སྤྲིན་
གསེབ་བལྟར་མི་མངོན་པ་ཞིག །ཇ་ཕོར་གང་དོ་བཏུང་བའི་ཡུན་ཙམ་
གཟིགས། །བསྙེན་བསྒྲུབ་གནང་བས་དྲེགས་ཚོགས་བྲན་ཁོལ་ཞིང༌། །ཟིལ་

གྱིས་ནོན་པའི་རྟགས་ཚད་ཆེར་གསལ་ཞིང༌། །དུས་ཕྱིས་སུའང་ཞལ་
གཟིགས་ལན་གྲངས་འགར། །བྱུང་བའི་འཕྲོས་དང་རྐྱེན་སེལ་བྱིན་རླབས་
ཙམ། །གནང་བའི་དུས་ཀྱང་གཉུག་མར་གནས་གང་དང་། །གློ་བུར་ལྷག་
པའི་གདོན་རིགས་ལྷོངས་ནོན་གྱི། །རྟགས་མཚན་འཕྲལ་འཕྲལ་ཡོང་བ་
ཡིན་ནོ་སོགས། །ལན་གཅིག་མིན་པར་བསྔགས་པ་ཡང་ཡང་ཕེབས། །
༈ དཔོན་སློབ་མཆོག་ནས་སྔ་ཕྱི་ཅི་རིགས་པར། །ཡང་ཟབ་བླ་སྒྲུབ་དཀོན་
མཆོག་སྤྱི་འདུས་དང༌། །ཟབ་གསང་རྫོགས་ཆེན་མཁའ་འགྲོ་སྙིང་ཐིག་གི། །
སྨིན་གྲོལ་གྱིས་མཚོན་གསན་བཞེས་མཐར་འདོན་མཛད། །ཇི་སྙེད་
ཤེས་བྱར་ཐུགས་བློ་ཕྱོགས་མིན་པར། །ཇི་ལྟའི་ཡང་ཟབ་རང་སྣང་རིས་མེད་
ཀྱི། །དགོངས་པར་གཅིག་ཏུ་བརྩོན་པས་འགྲུས་པ་ནས། །ཡང་ཡང་སྒྲོ་
འདོགས་གཅོད་པར་མཛད་པ་ཡིས། །ལན་གཅིག་དུས་ན་དཔོན་སློབ་
མཆོག་དེ་ཡིས། །ཞབས་འབྲང་རྣམས་ལ་ང་ཡི་དབོན་པོ་འདི། །རྒོད་པོའི་
རབ་ཞིག་ཡོང་བར་འདུག་གསུངས་ནས། །ངོམས་པའི་ཚུལ་བཞིན་མཉེས་
མཉེས་རྒྱ་ཆེར་གནང༌། །དེ་ཙམ་ཞིག་ལས་ང་ཁྱོད་མཉམ་ཞེས་དང་། །
ང་ལས་ཁྱོད་ལྷག་ཁྱོད་ལས་གོང་ན་གཞན། །མེད་སོགས་ད་ལྟའི་ཕལ་གྱི་
སྟོང་ཟོབ་ཚིག །འདི་འདྲ་ཐོས་མ་མྱོང་ཞེས་ཡང་ཡང་ཕེབས། ༈ རྒྱལ་སྲས་

འགྱུར་མེད་རིན་ཆེན་རྣམ་པར་རྒྱལ། །དུས་གཟེངས་ལ་བརྟེན་ཕྱོགས་འདིར་
ཕེབས་པ་ལས། །སྙན་བརྒྱུད་རྡོ་རྗེ་ཟམ་པ་ལ་སོགས་ཀྱི། །བཀའ་གཏེར་
གདམས་པའི་བདུད་རྩི་ཅིར་འགྱུར་མེད་པདྨ་བསྟན་འཛིན་དུ་མཚན་གནང་སྐད་ཡང་བཞེས།
༈ ཉི་ཤུར་དགུང་ཕེབས་སྦྲུལ་ལོའི་དགུན་ཀ་དེར། །ནུབ་མ་ཁ་ཤས་བསྟུད་
མར་གཟིམ་སྣང་དུ། །མི་དམར་བཙན་ཆས་རྟ་དམར་ཞོན་དྲུག་གིས། །ཕྱག་
དང་ཞེ་སར་བཅས་པས་ནན་ཏན་དུ། །འགྱངས་མིན་ངེད་ཀྱི་ཡུལ་དུ་འབྱོན་
དགོས་ཟེར། །ཐ་མའི་ནུབ་ལའང་ཁོང་དྲུག་སྔར་བཞིན་བྱུང༌། །ངེད་ཀྱི་ཡུལ་
དུ་ཁྱེད་ཉིད་གདན་འདྲེན་དུ། །དཔོན་པོའམ་ནི་ཇོ་ཇོས་བཏང་ལགས་པས། །
མྱུར་བར་མ་འབྱོན་ཐབས་མེད་ཅེས་ཟེར་བས། །ཁྱེད་ཀྱི་དཔོན་པོ་སུ་ཡིན་
ཞེས་དྲིས་པས། །དགེ་བསྙེན་རྡོ་རྗེ་དྲག་པོ་རྩལ་ཞེས་པ། །དོན་དུ་གཉན་
ཆེན་ཐང་ལྷར་འདུས་མོད་ཟེར། །འོ་ན་ད་འགྲོ་བྱས་པའི་མི་གཅིག་གིས། །
རྟ་ཡི་འཕོང་དུ་རྗེ་ཉིད་བཞག་ནས་ཀྱང༌། །ད་ལྟའི་ཕུག་གི་བདེ་ཆོད་འདི་
ཕྱོགས་ཀྱི། །རི་རྩིབས་ངོས་ན་རབ་གསལ་ཆུང་ངུ་ཞིག །ཡོད་པ་དེ་ནས་
བཙན་ལྔ་དར་མདུང་བཅས། །རྒྱང་རྒྱངས་ཕྱི་ལ་སོང་བའི་དྲུག་པ་དེ། །ཉིད་
བཅས་ཅུང་ཟད་ལྗིད་ཉམས་ཁུལ་བཞིན་པར། །རབ་གསལ་མིག་ཏུ་སླེབས་
ལ་ཁད་ཀྱི་སྐབས། །བཟང་ངན་གང་ཡིན་ཉམས་སད་བགྱིད་ཉམས་ཀྱིས། །
་

སྐུ་ཉིད་གསང་བདག་དངོས་སུ་གྱུར་པ་ཡིས། །ཕྱག་མཚན་བསྣུན་པས་ཅི་
ཡིན་ཅི་ཡིན་ཟེར། །ཕྱིར་ལྟས་སྐྱ་ལོག་ཁོང་ལ་བལྟས་བྱུང་བས། །རྐང་ཚའི་
ཡག་གེ་ངོ་ཤེས་ལྷང་ངེར་གྱུར། །མངོན་སུམ་ཡིན་སྙམ་ངོ་ཚའི་གནོང་དང་
བཅས། །མོད་ལ་སད་པས་ཞག་གྲངས་ཁ་ཤས་སུ། །སོམ་ཉིའི་རྟོག་པ་ཟ་
བར་བྱུང་ཞེས་གསུངས། ༑རྟ་ལོའི་སོས་མགོར་ཕྱོགས་པའི་ཉིན་གཅིག་
དུས། །དཔོན་སློབ་མཆོག་དེས་སྐུ་མདུན་ཤོག་གསུངས་པར། །ཕྱིན་པས་ད་
ལོ་ཁྱོད་ཀྱང་དབུས་ཕྱོགས་སུ། །འགྲོ་དུས་བབས་པས་ཤོམ་ར་བསྒྲིགས་
དགོས་གསུང་། །སྐུ་ཉིད་དགུང་གྲངས་ཕེབས་དང་རང་གིས་ཀྱང༌། །ཉམས་
རྟོགས་ཞུན་ཐར་མ་ཆོད་སེམས་འཕྲེང་པས། །འཚོ་བཞེས་ཇི་སྲིད་ཞབས་
འབྲང་འཁོད་ཆོག་པའི། །བཀའ་གནང་འཚལ་ཞེས་ཡུས་དང་བཅས་པ་
ཡིས། །ཡང་ཡང་གསོལ་ཀྱང་གཏན་ནས་མི་དགྱེས་པའི། །རྣམ་འགྱུར་ཅིར་
ཡང་གནང་བས་མ་བཟོད་པར། །དེ་དེ་བཞིན་དུ་བགྱི་བར་གསོལ་ནས་
ཀྱང༌། །སྔར་གྱི་རྨི་ལམ་སྙན་འབུལ་ཞུས་པ་ན། །དེ་ནི་བསྲུང་མས་བཙན་རྒོད་
སྤུན་བདུན་ཕྲིན་ལས་སྒྲུབ་པའི་རྟགས། །མཆོག་ཏུ་འདུག་ཀྱང་རྟེན་འབྲེལ་ཟབ་
མོས་གནད། །ཅུང་ཞིག་འགལ་བས་ད་ལམ་བྱེས་སྐབས་དེར། །དཀའ་ལས་
ཡོང་སོགས་འབྱུང་འགྱུར་ལུང་དུ་ཕེབས། ༑ཀོ་ས་ལར་བཞུགས་སྒྲོལ་མ་

རང་བྱོན་སྐུ། །སྙིགས་དུས་བསྟན་འགྲོའི་སྐལ་བས་མ་འཆུན་པས། །ལྟར་
སྣང་ས་འོག་བྱིང་ཞེས་གླེང་ནའང༌། །དོན་དུ་མཁའ་སྤྱོད་གནས་སུ་ཉེར་
གཤེགས་པ། །པད་འབྱུང་རྒྱལ་ཚབ་རིག་འཛིན་དམ་པ་ཡིས། །འབུམ་ཕྲག་
མཁའ་འགྲོའི་གསང་མཛོད་ལས་དྲངས་ནས། །གྲུབ་དབང་ཡབ་སྲས་དག་
གི་རྟེན་གྲས་སུ། །བཞུགས་པའང་འབྲལ་སྤངས་དག་ཏུ་བཞེས་པར་མཛད། །
ལྕི་བའི་བརྟུལ་ཞུགས་འཇུག་པའི་གྲངས་མཉམ་པ། །ཚངས་པར་སྤྱོད་པའི་
བློ་གྲོས་ལྡན་འགའ་བཅས། །ཤུལ་རིང་གཤེགས་པས་ཅི་ལྟའི་རྣམ་པར་ཐར། །
བརྗོད་ན་གཟུར་གནས་དག་ཀྱང་ཡི་ག་སྐྱོ། །ཆོས་འཁོར་རྣམ་གཉིས་ཀྱིས་
མཚོན་ལྷོ་བྲག་ཚུན། །གནས་རྟེན་ལྷ་དང་བླ་མ་མཇལ་སྐབས་ཀྱང་། །ཇི་
སྙེད་དག་པའི་སྣང་བ་ཤར་ཚུལ་དང༌། །གཟུགས་མེད་མང་པོར་དམ་བཞག་
བཀའ་བསྒོའི་ཚུལ། །ཁྱད་པར་ལྷ་སར་གསར་སྐྱེས་དམ་སྲི་ཡིས། །དངོས་
དང་ཉམས་རྨིས་ཆོ་འཕྲུལ་ཆེར་བསྟན་པ། །གུ་རུ་དྲག་པོའི་ཏིང་འཛིན་གྱིས་
གཟིར་བས། །དགོང་ཀར་ལ་རྩར་བཞུགས་ནུབ་ཉམས་རྨིས་ཆར། །ལྷོ་ནུབ་
ནམ་མཁའི་མཐོང་ན་དམར་འོད་དབུས། །རྟ་མགྲིན་ལྷ་ལྔ་འཇིགས་རྔམས་
ཟིལ་བཅས་དང་། །བཀའ་སྡོད་གནོད་སྦྱིན་ཆེན་པོ་རྩི་དམར་པོས། །འོད་
དམར་ཞགས་པས་དམ་སྲི་ཉེར་བཅིངས་ནས། །རྣམ་པར་གཟིར་བའི་ལོ་

རྒྱུས་མང་རབ་དང་། །ཤིས་དཀར་ལྗང་རྩེ་ནས་འོང་ཟེར་བ་ཡི། །ཀླུ་བཙན་
ཞིག་གིས་ཕྱག་རྟེན་ཚུལ་དག་ཏུ། །ལྷམ་སྒྲོག་ལ་བསྟེན་མོ་པྲ་མཚར་ཞིག་
བཅས། །ཕུལ་བར་དགེ་བསྙེན་སྡོམ་པ་ཕོག་པས་མཚོན། །ཡ་མཚན་དུ་
མའི་གསུང་སྒྲོས་གནང་ནའང༌། །ང་ཅག་ཞབས་རྡོལ་སྣོད་དང་ཆོས་མཚུངས་
པས། །ཇི་བཞིན་སྨྲ་བའི་ལྕེ་དེ་ཐུང་ངུར་གྱུར། ༈ ཟན་ཡངས་གནས་ཀྱི་གོང་
བ་མཆིམས་ཕུ་རུ། །བྲག་བཙན་ཁོག་ཞུགས་ཕེབས་པས་འཇམ་དར་
བཅས། །དགྱེས་ཉམས་དུ་མས་རིག་འཛིན་དམ་པ་ཁྱོད། །བཤུལ་རིང་ལམ་
ནས་ཐུགས་སུན་མ་གྱུར་ཏམ། །ཞེས་སོགས་བསྙུན་དྲི་གསོལ་ཞིང་ལྐོགས་
གྱུར་གྱིས། །ལུང་རྣམས་གསལ་བར་གནང་ཞིང་ཁྱད་པར་དུ། །ལྷོ་བྲག་
ཕྱོགས་སུ་ཕེབས་པར་ཆེས་དུང་ཡང༌། །ལམ་རྒྱུས་དབེན་པས་ཅི་དགར་
ཞུས་པ་ན། །ཕེབས་པར་མཛོད་དང་ལམ་གྲོགས་ང་རང་གིས། །ཞུ་ཞིང་འདི་
དག་གུ་རུའི་སྒྲུབ་གནས་ཚོར། །སྙན་ཤལ་ཐོངས་ཟེར་དར་དཀར་འབྲིང་
དང་ཐ། །བཅུ་ཕྲག་གཉིས་ཙམ་ཕྱག་ཏུ་ཕུལ་ནས་ཀྱང༌། །སྔོན་དུས་རིག་
འཛིན་པདྨ་འབྱུང་གནས་ཀྱིས། །བར་ཁང་གཡུ་ཞལ་ཅན་དུ་དགོངས་འདུས་
ཀྱི། །དཀྱིལ་འཁོར་ཞལ་ཕྱེས་ཁྱེད་ཀྱི་བསྲུང་མ་རུ། །བདག་ཉིད་བསྐོས་པ་
ཐུགས་ལ་དགོངས་སམ་ལགས། །དེས་ན་བྷ་ལིང་མཆོད་པ་མ་ཆགས་དང་། །

གཟུགས་མེད་ཡིད་དང་འབྲལ་མེད་འགྲོགས་པས་ན། །རྣམ་བཞིའི་ཕྲིན་
ལས་གཡེལ་མེད་སྒྲུབ་བོ་ཞེས། །ཐ་ཚིག་ལྷུགས་པར་བསྙད་ཅིང་རྐང་པ་རུ། །
བཅད་པའི་ཤོ་ཚར་དག་ཀྱང་འབུལ་བར་གནང༌། ༈དེ་ནས་ལྷོ་བྲག་ཕྱོགས་
སུ་ཐེག་པ་ཡི། །ལམ་བར་ཕལ་དུ་འགྲུལ་བ་ཅི་རིགས་པ། །རང་བཞིན་གྱིས་
འགྲིགས་ཐུགས་སེམས་བདེ་བར་འབྱོར། །ཉིན་ཅིག་མི་མེད་ཁ་བྲག་ལམ་
ཞིག་ཏུ། །གར་འགྲོ་རྟོལ་མེད་གྱུར་པས་དེ་ཉིད་དུ། །མི་རྟའི་ཆས་རྣམས་
ཕྱིང་དཀར་གྱིས་བྱས་ཤིང༌། །བལ་ཞྭ་གྱོན་པའི་སྐྱ་མི་མཚར་པོ་ཞིག །
གཅིག་ཤོས་ལམ་དུ་སོང་བར་ཁ་སྐད་དག །འདྲི་བར་བརྩམས་ཀྱང་འབྲོས་
ལ་ཕྱོགས་པ་བཞིན། །རྒྱང་རྒྱང་སོང་བས་དེ་ཡི་ཕྱི་བཞིན་དུ། །བསྙགས་
པས་ཁོ་ཡང་འགྱངས་ཙམ་ས་དག་ནས། །ལྷོད་པོའི་ཚུལ་གྱིས་ཉིན་དེར་
འགྲོ་བཞིན་པས། །དགོང་མོའི་དུས་ཆར་གྲོང་བ་ཧྲལ་ཧྲོལ་གྱི། །འགྲམ་དུ་
ཉེ་བར་གར་སོང་ཆ་མེད་གྱུར། །གྲོང་མི་དག་གིས་ཕྱོགས་འདིར་རྒྱུ་བའི་
ལམ། །དྲང་པོ་འདི་ཡིན་གཅིག་ཤོས་དེར་ཞུགས་ན། །ཕ་ཚད་ཞིག་ཏུ་སླེབས་
སྐད་ལ་དཔག་ན། །མི་དེ་ངེས་པར་བསྲུང་མའི་སྤྲུལ་པ་རུ། །འདུག་ཅེས་
ཡང་ཡང་བསྔགས་པ་ཁོ་ན་གནང༌། ༈ ཐུགས་སྲས་ལྔ་བར་དག་སྣང་རྒྱ་ཆེར་
སྐོར། །ཕལ་ཆེར་གསན་ཞིང་སྨིན་གླིང་མཁན་པོ་ལས། །བསྙེན་པར་རྫོགས་

ཤིང་སྔར་སྨོས་མཚན་གྱི་འཕྲོར། །རྣམ་རྒྱལ་བཟང་པོ་ཞེས་གང་བསྣོན་པར་
མཛད། ༈ཆོས་འཁོར་ལྷ་སའི་གླིང་སྐོར་ལམ་གྱི་ཆར། །ཉིན་མཚན་ཕལ་
ཆེར་ཉལ་བའི་དཱ་རི་དྲ། །ལམ་ཟན་སྒུག་པ་དག་གི་ནང་ཚན་ལས། །རགས་
རྒྱས་ཞིག་ཏུ་བགྲངས་བྱའི་ཁུར་ལྕི་ཞིང༌། །སྐྲ་ཉག་དེར་ཡང་ཤིག་སྲོ་བྱེ་སྙེད་
དཀྲིགས། །ཕྱི་ནང་དབུགས་ཀྱི་རྒྱུ་བ་མ་ཆད་ཙམ། །སྡུག་བསྔལ་ཚོར་བས་
ཡོངས་སུ་གཟིར་བ་ཡིས། །གཡོ་འགུལ་དང་བྲལ་དུར་ཁྲོད་རོ་ལྟ་བུའི། །
མཐོང་ཐོས་སྙིང་རླུང་ལྡང་ནུས་རྒན་མོ་ཞིག །འདུག་པའི་ཕྱོགས་དེར་རྒྱུ་
བའི་མཆོག་དམན་ཀུན། །ཚེ་རབས་ཀུན་ཏུ་འདི་འདྲའི་ལུས་ངན་ཏུ། །མི་
སྐྱེའི་སྨོན་པ་འདེབས་ཤིང་དྲི་འཛིན་གནས། །ཕུ་དུང་ནང་འཛུད་བྱོལ་འགྲོས་
ཀྱིས་འཐོན་པའི། །བལྟར་མི་བཟོད་པ་སྙིང་རྗེའི་ཡུལ་གྱུར་དེར། །རྗེ་འདིས་
ཐུགས་བརྩེའི་སྤྱན་ཆབ་བསིལ་བཞིན་པར། །འགྱང་ཙམ་པ་ནས་རྣམ་དག་
སྨོན་ལམ་བཅས། །ཟན་དྲོན་སྦྱིན་པར་གནང་ཞིང་ཨ་ཙ་མ། །སྡུག་བསྔལ་
བདེ་བར་རློམ་པ་འཁོར་བའི་གཤིས། །འདིས་ཀྱང་ཅི་འདྲ་སེམས་སྙམ་རྒན་
མོ་ཁྱོད། །སྡུག་བསྔལ་ཚོར་བ་ཆེའམ་ཞེས་དྲིས་པས། །སྡུག་རྒྱུ་མེད་ཟེར་ཁ་
ཕོ་བྱས་བྱུང་བར། །མི་སྡུག་དོན་དེ་ཤོད་དང་བྱས་པ་ཡིས། །ཟབ་དོན་བླ་
མའི་གདམས་ངག་ཉམས་བླངས་པས། །དགའ་སྡུག་བླང་དོར་འཛིན་པ་

བྲལ་ལོ་ཟེར། །ཕ་ཡུལ་གང་ཡིན་བླ་མ་སུ་ཞིག་བསྟེན། །ཆོས་གང་ཉམས་
སུ་བླངས་སོགས་དྲིས་པ་ན། །བདག་སྐྱེས་ཕ་ཡུལ་གཙང་གི་ཕྱོགས་ནས་
ཡིན། །བླ་མར་སྒྲུབ་ཆེན་རེ་ལྡེ་སྤྲུལ་སྐུ་ཟེར། །ཉམས་ལེན་ཆོས་ནི་རིག་
འཛིན་འཇའ་ཚོན་པའི། །གཏེར་བྱོན་རྟ་ཕག་ཡིད་བཞིན་ནོར་བུ་ཡི། །
བསྐྱེད་རྫོགས་ཉམས་སུ་བླངས་པ་ཡིན་ཟེར་བར། །ཉམས་སད་ཚུལ་དུ་སྣ་
ཚོགས་དྲི་བའི་ཚིག །གནང་ཀྱང་དེ་དང་དེར་འོས་ལན་སྩལ་བས། །དེ་ཉིད་
རང་གྲོལ་དོན་གྱི་རྣལ་འབྱོར་མ། །སྦས་པའི་ཚུལ་འཛིན་གྲུབ་པའི་མཆོག་
གཅིག་ཏུ། །ངེས་པས་ཐུན་མིན་མོས་གུས་ཆེར་འཁྲུངས་ནས། །རྟོགས་
འབུལ་ཞུས་པས་ལྟ་སྒོམ་སྤྱོད་པའི་གནད། །འདི་དང་འདི་བཞིན་དགོས་
ཞེས་གསུངས་པའི་མཐར། །སྔ་གོང་ཕྱོགས་དེར་དབེན་ཀྱང་སྐད་ཅིག་མར། །
མཛེས་པའི་རྫ་བུམ་ཆང་གིས་གཏམས་པ་ཕྱེད་འཐོན་ཙམ་ཞིག །འཕྲལ་མར་
བཏོན་ནས་རོ་བདའི་ཕུལ་གྱུར་པ། །གསོལ་ཞལ་གང་གནང་དེ་ཉིད་བཞེས་
པའི་མོད། །ཐུགས་རྒྱུད་བྱིན་རླབས་དངོས་སུ་འཕོས་བཞིན་པའི། །སྣང་
སེམས་རོ་གཅིག་འདྲིས་འདྲ་བྱུང་ཞེས་གསུངས། །སླར་ཡང་ཚད་མེད་མོས་
གུས་དྲག་པོ་ཡིས། །གསོལ་བ་བཏབ་ཅིང་ཚེ་རབས་ཐམས་ཅད་དུ། །རྗེས་
སུ་འཛིན་པར་ཞུས་པས་དེ་བཞིན་གྱི། །ཞལ་བཞེས་སྨོན་ལམ་གདམས་

གཏད་རྫོགས་པར་མཛད། །དེ་ནས་སྐུ་ཉིད་གནས་ཚང་དུ་ཕེབས་ཤིང༌། །
བཟང་ཇ་ཕྱེ་མ་ཀ་ཏོར་གང་ཙམ་ཞིག །འབྲེལ་པར་འབུལ་དུ་བྱོན་པས་
འདུག་ཤུལ་ཡང༌། །ཆ་མ་འཚལ་བར་འཇའ་ཚོན་ཡལ་བཞིན་གྱུར། །མིག་
འཕྲུལ་ཚུལ་དེ་ཤིན་ཏུ་མཚར་སྣང་གིས། །ཞག་འགར་བརྟག་དཔྱད་གནང་
བས་གཟུར་གནས་དག །ལ་ལ་ཅི་ཟེར་ལ་ལ་ཅུང་ཟེར་དཔེའི། །ཤི་འམ་
འཕུར་རམ་ལྕེབས་སམ་ཞེས་སོགས་གླེང༌། ༈ཕྱི་དུས་ཚོར་བ་བདག་གི་བླ་མ་
མཆོག །འགྱུར་མེད་སྐལ་བཟང་བློ་གྲོས་རྒྱ་མཚོའི་ཞབས། །ཀུན་བཟང་
རྣམ་རྒྱལ་ནམ་མཁའི་མཚན་ཅན་བཞིའི། །ལུང་རྟོགས་ཡོན་ཏན་བསམ་
གྱིན་འགྲན་ཟླ་བྲལ། །ཁྱད་པར་གསུང་གི་གནད་རེས་དཀའ་བའི་གནས། །
དུ་མ་གཅིག་ཆར་འགྲོལ་ཞིང་བྱིན་རླབས་ཀྱི། །ཚན་ཁ་མངོན་སུམ་གཡོ་
བར་དཔོན་སློབ་དང༌། །རྣལ་འབྱོར་མ་དེ་ལྷག་པ་ཙམ་འདུག་གསུངས།
༈ ལྷ་ལྡན་ཕྱོགས་ནས་ཁམས་འགྲུལ་ངག་ལམ་ལས། །དཔོན་སློབ་མཆོག་
དེ་ཞིང་དུ་གཤེགས་པའི་གཏམ། །ཟུར་འཕྲོས་ཙམ་གསན་དེ་གོང་ཐོ་རེངས་
ཅིག །རྗེ་དེ་རས་གཟན་མཛེས་གསོལ་སྦ་བེར་བསྣམས། །ཤིན་ཏུ་བརྩེ་བའི་
ཉམས་མང་གསུངས་འཕྲོས་བཅས། །ཐག་རིང་ཞིག་ཏུ་བཞུད་པའི་སྤྱན་
ལྟས་གསལ། །ཐུགས་སྐྱོ་ཆེར་གནང་ངེས་པར་བདེན་སྲིད་ན། །ཕྱོགས་

འདིར་གཤེགས་པའི་ཐུགས་འདུན་ཡོངས་བཏང་ནས། །སྒྲུབ་གནས་ཤིག་
ཏུ་གཡེལ་མིན་དམ་བཅས་རིས། །ནམ་ཡང་ཉམས་པ་མེད་པའི་རང་བཞིན་
གྱིས། །ཟག་བཅས་འོད་སྐུར་མངོན་དུ་གཤེགས་པ་ཡི། །རྩེ་གཅིག་ཐུགས་
ཀྱིས་དམ་བཅའ་བཞེས་པར་མཛད། །གང་ཚེ་བསྟན་འགྲོའི་ལེགས་བྱས་
གྱིས་བསྐུལ་བས། །ལུགས་གཉིས་རྣམ་པར་དཔྱོད་པའི་བློ་འཕྲུལ་ཅན། །
པད་དབང་སྙིང་སྟོབས་རྟ་ལྗང་བརྟུལ་ཞུགས་ཀྱིས། །སྙིང་པོའི་ཉི་གཞོན་
ལྗོངས་འདིར་སྣང་བར་བྱས། ༈མི་མཆོག་མཚུངས་མེད་ཟླ་འོད་གཞོན་ནུའི་
དཔལ། །སྲིད་པར་རྗེས་བརྩེ་ཉི་སྲས་སྐུ་ཞབས་ལས། །རྡོར་སེམས་རྟ་
མགྲིན་ཐུགས་ཆེན་བདུད་འདུལ་མས། །མཚོན་པའི་གཏེར་གསར་སྨིན་
གྲོལ་མང་དུ་གསན། ༈ དགེ་རྒྱལ་ཕྱོགས་ཀྱི་གཟུགས་ཅན་གཟུགས་མེད་
ཕལ། །ཤིན་ཏུ་འདུད་ཅིང་དེ་དག་སྐྱེ་བའི་རིས། །གསལ་བར་དགོངས་
སོགས་ངོ་མཚར་དུ་མའི་འཕྲོས། །རྣ་བར་ཐོས་ཀྱང་བྲག་ཆའི་རྗེས་སུ་སོང༌།
༈ སྐུ་ན་ཕྲ་ནས་དངོས་ཉམས་མནལ་གྱི་ཆར། །བཙན་རྒོད་འབྲལ་མེད་
རྟགས་མཚན་གསལ་ནའང༌། །དབུས་སུ་ཕེབས་བསུའི་རྟེན་འབྲེལ་ཟུར་
ཉམས་པས། །བར་དེར་ངེས་འདྲོངས་རྟགས་འགའ་མ་བྱུང་གསུངས། །
གནས་མདོ་བླ་མ་འདྲེན་མཆོག་བྱ་བ་དེར། །ཞི་ཁྲོའི་དབང་སོགས་སྩལ་བའི་

ནུབ་གཅིག་དུས། །གྲངས་མེད་རྟ་ཡིས་རྟ་ཕོ་དམར་ཞུར་ཞིག །བརྡས་པའི་
ཚུལ་གྱིས་མདུན་དེར་ལྷག་ཉམས་གསལ། །ཕྱི་ཉིན་ཕོད་ཀའི་སྣེ་གྲངས་
འབུལ་ཞབས་བཏེགས། །རྟ་ཕོ་གསུམ་བཞིའི་ནང་ནས་ཉམས་སྣང་དུ། །
བྱུང་བ་དེ་བཞེས་བཙན་རྟར་མངའ་གསོལ་བས། །དུས་ཕྱིས་ཐོག་རྒྱུག་མ་དེ་
ཡིན་ཞེས་གསུངས།།རུ་དམ་དུ་ཕེབས་ལྗགས་བསྙེན་གནང་བཞེད་
ཀྱང༌། །མཁོ་ཆས་དམན་པས་སྤྲང་མོ་སྨྱོན་མ་ཡིས། །ཐོད་པ་གྲུ་གསུམ་
ཉམས་ཆགས་དམར་མདངས་ཅན། །རཀྟའི་སྣོད་དུ་འོས་ཤིག་འདུག་པ་དེ། །
གྲས་ཤིང་དེར་ཟླར་རྐང་ཚའི་བླ་དགེ་ལས། །ཐོད་པ་ཞིག་དང་འཁར་བའི་
ཏིང་བདུན་དག །བྷནྡྷུའི་ཕྲེང་བས་ཉོས་ཤིང་ཐོད་སྒོག་གཉིས། །ད་ལྟའི་
མགོན་ཁང་ནང་མཆོད་སྣོད་འདི་གཉིས། །ཡིན་སོགས་སྐྱོ་བ་འཕེལ་བའི་
གསུངས་འཕྲོས་ཚོགས། །རང་གཞན་ནོངས་པའི་རྒྱུར་འགྱུར་འདིར་མི་སྤྲོ།
༈ སྐབས་དེའི་དུས་ཀྱི་ནུབ་གཅིག་སྤྱན་ལྟས་ལ། །རྗེ་ཉིད་དྲག་པོ་དཔའ་
གཅིག་སྐུར་བཞེངས་ནས། །ཚེ་ཁྲུས་དགོངས་པས་མ་རུང་དམ་སྲི་ཞིག །
བསྒྲལ་ནས་དོན་སྙིང་བཞེས་ངང་མནལ་སད་ཚེ། །ལྗགས་མཆིལ་ཁྲག་རུལ་
དྲི་མནམས་མདངས་ཀྱང་འགྱུར། །ཡང་ཅིག་མཚན་ལམ་རྒྱལ་གཟུགས་
ཆེས་འཇིགས་པར། །ཕྱག་མཚན་ཕུར་བུ་བཏབ་པས་ཁོ་བྲེད་ནས། །ཙིར་སྒྲ་

དྲག་པོས་གཟིམས་ལས་ལྡང་བའི་མོད། །གསོལ་སྟེགས་སྟེང་དུ་ཕྱག་གཉིས་
བརྐྱང་བའི་འོག །འདར་འདར་ཁྱུག་ཁྱུག་རྒྱལ་བརྫུས་འོད་དཀར་ཞིག །
མངོན་སུམ་འདུག་སོགས་ངོ་མཚར་དུ་མའི་འཕྲོས། །ཐོས་ཀྱང་ད་གཟོད་
ཇི་བཞིན་བསྙད་ལ་སྡུག །ཡུལ་དུས་གང་ཟག་དུ་མས་སྣང་ཚུལ་ལ། །གཅིག་
དུ་སུན་པས་ཡང་དབེན་དམ་པ་རུ།།ཆོག་ཤེས་ལ་བསྟེན་བསྐྱེད་རྫོགས་
ལམ་བཟང་པོར། །གཅིག་ཏུ་བརྩོན་པའི་རྣམ་ཐར་དང་དུ་བཞེས། ༈གྲུབ་
པའི་ཁྱུ་མཆོག་གཏེར་ཆེན་བླ་མ་ཡི། །གདན་སར་ཆགས་ཕེབས་རྒྱལ་ཚབ་རྗེ་
བཙུན་བློ་གྲོས་རྒྱ་མཚོ་དམ་པ་ལས། །རང་སྐལ་ཡང་ཟབ་སྨིན་གྲོལ་གདམས་པའི་
བཅུད། །བུམ་པ་གང་བྱོས་ཚུལ་དུ་བཞེས་པར་གནང༌། །སྔོན་སྦྱངས་ཀྱིས་
བལྟས་གང་གང་ཉམས་བླངས་པ། །དཀའ་ཚེགས་དང་བྲལ་དེ་དེའི་གྲུབ་
པའི་འབྲས། །མངོན་དུ་གྱུར་པས་གྲུབ་པའི་དབང་ཕྱུག་ཏུ། །གྲགས་
པའི་འཕྲིན་གྱིས་ཕྱོགས་ཀུན་གང་བ་བཞིན། །ཁྱད་པར་འཕགས་མཆོག་
ཟབ་ལམ་གསང་འདུས་ཀྱི། །བསྙེན་སྒྲུབ་གནང་བས་ལས་ཀྱི་ལྷོང་གི་ཚུལ། །
གློ་བུར་ཤངས་ཁྲག་རྡོལ་ནས་ཞག་གྲངས་སུ། །འཆད་མད་ཟག་འཕྲོར་
སྐབས་ཤིག་རླུང་ལོག་ཏུ། །འགྲོ་བར་ཕྱོགས་ཚེ་རང་བབས་ལྟ་བའི་ཀློང༌། །
བཞག་པས་ཚིག་གིས་མཚོན་མིན་འཕགས་པའི་ཞལ། །མཐོང་མེད་མཐོང་

བ་ཡང་དག་དོན་གྱི་ལྷ། །སྐད་ཅིག་མ་དེར་མངོན་དུ་གྲུབ་པར་མཛད། །
དེ་གོང་ཡང་གསང་ཀརྨ་དྲག་པོ་ཡི། །བསྙེན་སྒྲུབ་གནང་བས་དངོས་ཉམས་
རྨི་ལམ་དུ། །བོད་ཁམས་སྤྱི་འཚེ་ཕུང་འགོང་དམ་སྲིའི་འཕྲུལ། །གཡོས་ཀྱང་
འཇིགས་མེད་སྤྱོད་པའི་ཟིལ་གྱིས་མནན། །ཁྱད་པར་ནུབ་གཅིག་རྒྱ་མཚོ་
ཆེན་པོའི་ཀློང་། །མི་དམར་རྟ་དམར་སྐྱ་བ་འཛིན་གཅིག་གིས། །ང་ནི་ཕུང་
བྱེད་ཐེའུ་རང་སྟོང་འཁྲུགས་ཡིན། །ངེད་ཅག་ཚོགས་ལ་ཤིན་ཏུ་གནོད་
འདུག་པས། །ཉིད་ཀྱི་ཡི་དམ་ཡང་གསང་དྲག་པོ་དེ། །སྐྱུར་བར་མཛོད་དང་
བོད་ཁམས་གླིང་དགུའི་དཔལ། །ཁྱེད་ལ་འབུལ་བགྱི་སྔ་རྟགས་སང་ཉིན་
ནས། །གཏན་ལ་འབེབས་ཟེར་མངོན་སུམ་བཞིན་གྱི་ཉམས། །བྱུང་བའི་ཕྱི་
ཉིན་སྔ་བར་སྙེམས་མེད་ནས། །དཀོར་རྫས་ཅུང་ཆེ་བྱུང་བས་ཐུགས་དོགས་
ནས། །སླར་ཡང་དྲག་སྔགས་དམིགས་པས་གཟིར་བ་ཡིས། །ཐུལ་རྟགས་
གསལ་ཡང་རྐྱེན་དེར་བརྟེན་འདྲ་བས། །ཟས་ནོར་འདུ་བ་ལྟག་ཆུ་བཅད་
བཞིན་གྱི། །གནས་སྐབས་ཡིན་ཡང་ནས་འབྲས་ལོ་ལེགས་ན། །རྩྭ་ཕུབ་
ཞོར་ལ་འབྱུང་བཞིན་ཐུན་མོང་ཡང༌། །དུས་དེ་ནས་བཟུང་འཕོངས་མ་མྱོང་
ཞེས་གསུངས། །དབང་ཆེན་ལྗགས་བསྙེན་སྐབས་ཤིག་གློ་བུར་དུ། །
ཉམས་པ་ཞིག་ལ་ཐུགས་རྒྱལ་ཆེར་བཞེངས་པས། །དེ་ནུབ་མནལ་དུ་སྔགས་

པ་ནག་པོ་དགུ། །ཆེར་མ་ཁྲོས་པའི་རྣམ་འགྱུར་ལྟ་བུ་ཡིས། །གཟས་པོ་དེ་ཀོ་
རྡོ་བདས་བྱས་པའི་ཚུལ། །མངོན་སུམ་ཇི་བཞིན་གསལ་བས་ཕྱི་དེ་ཉིན། །
ཕྲ་མོའི་རྐྱེན་གྱིས་ཉེན་བསླངས་སེལ་ཆེན་བཅས། །རེ་བའི་ཡུལ་དང་རྒྱབ་
གྱེས་བྱས་པ་གསན། ༈ གསང་ཆེན་བསྟན་ཉི་གྲགས་དཀར་སྲིད་པའི་
རྩེར། །འཕྱུར་བའི་རིགས་སྲས་མཆོག་ཨོ་རྒྱན་འགྱུར་མེད་བསྟན་འཕེལ་རྒྱ་མཚོ་དེར་སྐྱེ་
བརྟག་ལུང༌། །ཞུ་ཚུལ་གནང་བས་ཚེ་རབས་དུ་མ་ནས། །རྣམ་དག་སྨོན་
ལམ་ཅན་ཞིག་ཡིན་ངེས་ཤིང་། །འདིར་ཡང་གུ་རུའི་སྐུ་བཞེངས་རྣལ་འབྱོར་
ལ། །བརྩོན་ན་ཕྱི་མ་ཆོས་བཞིན་སྤྱོད་པ་ཡིས། །དགེ་བའི་བཤེས་གཉེན་
ཞིག་ཏུ་སྐྱེ་འགྱུར་གྱི། །ལུང་ཕེབས་ཇི་བཞིན་གུ་རུའི་ཞལ་ཐང་དང༌། །རི་
ཁྲོད་ན་བཞུགས་གུ་རུའི་ལྡེར་སྐུ་དང༌། །མ་མོ་གཟའ་དང་དམ་ཅན་སྐྱེས་
བུའི་སྐུ། །ལེགས་བཞེངས་རབ་གནས་གྲུབ་པའི་ཐོ་རེངས་ཤིག །ཅུང་ཟད་
མནལ་བའི་ལམ་དུ་གྲོང་ཁྱེར་ནི། །བསམ་མི་ཁྱབ་པའི་སྟེང་གི་ནམ་མཁའ་
ལས། །བྱ་བཞིན་འཕུར་ནས་གྲོང་དེ་བརྒལ་བ་ན། །འོད་གསལ་ངོས་ཟིན་
ད་རིས་ཨོ་རྒྱན་རྗེ། །མཇལ་བར་ཟངས་མདོག་དཔལ་རིར་འགྲོ་དགོས་
དགོངས། །ཡང་ཅིག་སོང་བའི་ཐོན་རྒྱུ་ག་ལ་ཡོད། །གསོལ་བ་བཏབ་གལ་
ཆེ་དགོངས་རྩེ་ཅིག་ཏུ། །པདྨ་འོད་ཀྱིས་སྤྲས་པའི་ཕོ་བྲང་དེ། །བདག་ཉིད་

དད་པའི་སྣང་ངོར་དུས་འདི་རུ། །མཆིས་པར་གྱུར་ཅིག་གསུངས་པའི་མོད་
ཉིད་ལ། །སྣང་བའི་ཡུལ་ཀུན་ལྷ་ཁང་ལྟ་བུའི་ཁྱམས། །རྒྱ་ཁྱོན་ཚད་མེད་
བཀོད་པས་ཀུན་ནས་མཛེས། །ལོགས་རིས་ཐ་དག་ལྷ་དང་ལྷ་མོའི་སྐུ། །
བར་མཚམས་ཐམས་ཅད་པདྨའི་དྲྭ་བ་རུ། །མཛེས་པར་འབྲེལ་པ་བལྟར་མི་
བཟོད་གཟིགས་པས། །པདྨ་འོད་ཀྱིས་སྤྲས་པའི་ཞིང་ཟེར་བ། །རི་མོས་
ཚུལ་འདིའི་མིང་དུ་ཐོགས་སྙམ་དགོངས། །མདུན་ངོས་དྲངས་ཐད་རི་མོར་
ཁྲོ་བོ་ནི། །སྐུ་མདོག་དམར་ནག་དབུ་དགུ་ཕྱག་བཅོ་བརྒྱད། །འཇིགས་པའི་
ཆས་ལྡན་གསང་ཡུམ་དམར་སྐྱ་འཁྲིལ། །པདྨ་དྲག་པོའི་དབྱིབས་ཅན་ཞིག་
གི་འཁོར། །བྱ་སོགས་མགོ་བརྙན་མི་འདྲ་དུ་མ་ཅན། །འདུག་ཤིང་སུས་
སྨྲས་ཆ་མ་འཚམས་པ་རུ། །འདི་ནི་ཨོ་རྒྱན་སྤྲུལ་སྐུ་སྲིན་རྒྱལ་སྐུར། །
བཞེངས་པ་དེ་ཡིན་ཟེར་བ་གསན་མ་ཐག །རྩེ་གཅིག་དད་པས་དབུ་གཏུག
གསོལ་བཏབ་པས། །ཁྱམས་ཀྱི་ནང་ངོས་ཁོང་གིས་ཕྱོགས་ཤེད་ནས། །བུད་
མེད་ཞིག་གིས་སྙན་འགྱུར་སྐད་གདངས་ཀྱིས། །དཀོན་མཆོག་རྩ་གསུམ་
བདེ་གཤེགས་ཀུན་འདུས་པ། །མ་ལུས་འགྲོ་བའི་སྐྱབས་མགོན་པདྨ་འབྱུང་། །
གསོལ་བ་འདེབས་སོ་གུ་རུ་རིན་པོ་ཆེ། །བསམ་པ་ལྷུན་གྱིས་འགྲུབ་པར་
བྱིན་གྱིས་རློབས། །ཟེར་བ་འདི་ཉིད་ལན་གསུམ་བཏོན་བྱུང་བའི། །རམ་བུ་

རྗེས་ཟློས་ཚུལ་དུ་ཁོང་གིས་ཀྱང༌། །གསོལ་འདེབས་གནང་བས་གཙོ་དང་
འཁོར་དུ་བཅས། །བཅོས་མའི་བྲིས་འབུར་ལྟ་བུ་མ་ཡིན་པར། །མེ་དཔུང་
འཇའ་ཟེར་ཀློང་ན་མངོན་སུམ་དུ། །ཤིག་ཤིག་ལམ་ལམ་འོད་དུ་འཚེར་བའི་
མོད། །གཟིམས་ལས་ལྡང་བས་ཁྲོ་བོ་དེ་ཉིད་ཀྱང་། །ཐིག་ལེ་མཐིང་ནག་འོད་
ལྔའི་མུ་ཁྱུད་ཀྱིས། །མཛེས་པ་ཞིག་ཏུ་གནས་འགྱུར་སྤྱན་ལམ་དུ། །ཅུང་
ཟད་འོད་དུ་འབར་ངང་ཡལ་སོང་གསུངས། ། སྐུ་བརྙན་དེ་དག་རྣམས་ལ་
ཡེ་ཤེས་བྱིན། །རང་བཞིན་ཆགས་པའི་རྟགས་སུ་ཕལ་ཆེར་དུས། །སྤོས་དང་
མར་མེ་དགུན་དུས་ཡོན་ཆབ་སོགས། །འཛིན་ཅིང་ཁྱད་པར་སྐྱེས་བུའི་སྐུ་
གཟུགས་ཀྱིས། །སྤྱི་དགོས་བསྟན་ལ་གེགས་རྐྱེན་འཚུབས་པའི་དུས། །དབུ་
ཞྭ་མངོན་སུམ་ཐང་དུ་ཕུད་པ་ནི། །དེང་གི་དུས་ཡན་ཆ་ཡོད་ཀུན་གྱིས་
གསལ། ༈ སྐུ་ཚེའི་གེགས་འཕྲང་རྟགས་མང་གསལ་སྐབས་ཤིག །བདུད་
བཞིའི་གཡུལ་ལས་རྣམ་པར་རྒྱལ་བའི་ལྷའི། །བསྙེན་སྒྲུབ་ནན་ཏན་གནང་
བའི་མནལ་ལམ་དུ། །ཆེས་ཆེར་བགྲང་བྱ་མཐོ་བའི་བིཀྵུ་ཤིག །འཆི་མེད་
མགོན་པོའི་ཟོལ་དུ་གྲུབ་པ་ཡིས། །ལུས་ཀྱི་ཆ་ལས་ལྗོན་པའི་ཤིང་སྐྱེས་པའི། །
ཡལ་འདབ་རེར་ཡང་ཇི་སྙེད་ཞིང་ཁམས་དང༌། །དེ་སྙེད་འདྲེན་པས་ཁྱབ་
པའི་གཟིགས་སྣང་གསལ། །རྗེ་ཉིད་དཔོན་སློབ་གསུམ་གྱིས་བདེ་མཆོག་

གི། །སྨན་སྒྲུབ་གནང་བའི་ཉམས་དགའ་བག་དྲོ་ཞིང་། །ཚངས་དང་བརྒྱ་
བྱིན་རྒྱལ་ཆེན་རྒྱུ་སྐར་སོགས། །སྨན་གྱི་ལྷ་དང་དྲང་སྲོང་རིག་འཛིན་གྱི། །
སྔོན་ཚེ་སྨན་གྱི་གྲུབ་པ་བརྙེས་ཚུལ་གྱི། །ལོ་རྒྱུས་གནོད་སྦྱིན་རྒྱལ་པོ་རྣམ་ཐོས་སྲས་སྐུ་
འཁྲུངས་ནས་ཡས་ཀྱི་ཡས་ཀྱི་སྒྲུབ་པ་བྱེད་དུ་བཅུག་པས་གྲུབ་པ་བརྙེས་ཞེས་སོགས་ངོ་མཚར་དུ་མ་ཉམས་
རྨིས་ཆར། །གསལ་ཞིང་ཁྱད་པར་མངོན་སུམ་བར་སྣང་ལས། །རྡོ་རྗེའི་གླུ་རྡོ
རྗེ་འཆང་ཆེན་བྱིན་རླབས་ཅན་ཞེས་སོགས་དབྱངས་སྙན་པར་སྒྲོགས་པ་དང༌། །ཕྱོགས་ཀུན་
འཇའ་ཚོན་སྤྲིན་ཁྲ་ལང་ལོང་དཀྲིགས། །ཁྱད་པར་མཐིང་ཞུན་ལྟ་བུའི་
མདངས་ཀྱིས་ཁྱབ། །འདི་ཞེས་མཚོན་མིན་དྲི་ཞིམ་འཐུལ་བ་སོགས། །རྨད་
དུ་བྱུང་བའི་གྲུབ་མཚན་མངོན་དུ་བསྟན། །དེ་དུས་སྒྲུབ་པ་གྲོལ་པའི་རྗེས་སུ་
ཡང༌། །ཟླ་གཅིག་ཙམ་དུ་ནམ་མཁའ་འཇའ་སྤྲིན་དང་། །ཡུལ་ཕྱོགས་འདི་
ཀུན་སྨན་དྲིས་ཁྱབ་འདུག་ཞེས། །རྒན་རབས་འགའ་ཡི་དུས་ཕྱིས་ཚོར་ཡང་
གླེང༌། ༈ བྱང་གི་ཕྱོགས་ནས་ནམ་མཁའི་མིང་འཆང་བའི། །རང་ལུགས་
བསྟན་ལ་གནོད་པའི་དམ་སྲི་ཟུང༌། །   འབྱུང་བར་གསལ་བས་དེ་ཡི་ཁ
གནོན་དུ། །རྡོ་ནག་མཆོད་རྟེན་ཕྱོགས་དེར་སྟོན་པར་གནང་། ༈ པད་འབྱུང་
གཉིས་པ་གཏེར་ཆེན་བླ་མ་ཡིས། །ཡང་འདུལ་གཙུག་ལག་ཁང་དུ་དཔལ་
སྟག་སྒང་དགུ་ཡི། །གཙོ་བོ་རིག་འཛིན་སྐུ་བཞེངས་གཞན་བརྒྱད་པོ། །སླད་

ནས་གྲུབ་པའི་ལུང་བསྟན་རྗེས་སུ་བསྩལ། །རྗེ་འདིར་རྩ་གསུམ་བསྲུང་མས་
དངོས་ཉམས་ཆར། །ཡང་ཡང་བསྐུལ་ཞིང་ཁྱད་པར་ནུབ་གཅིག་དུས། །རྡོ་
ལེགས་མངོན་སུམ་ཞལ་བསྟན་སང་ཉིན་མོར། །དངོས་གྲུབ་ཕུལ་ཞེས་
དགྱེས་པའི་ཚུལ་མང་བསྟན། །སང་ཉིན་དུས་དེར་གཞན་ཡུལ་ག་ཤེད་དུ། །
འབྱོན་པའི་ལམ་དུ་ཞི་ཁྲོ་དགེ་ཞེས་པས། །བཀའ་བསྒོ་སྨོན་ལམ་ཞུས་ཏེ་
རིམ་གཉིས་སྲང༌། །ལྔ་བཅུར་ལོང་བའི་གར་བུ་ཁྱད་མཚར་ཕུལ། །རྫ་ས་དེ་
གཙོར་བགྱིས་བདོག་པ་མཐའ་དག་བཅས། །སྔོན་རབས་ལུང་དུ་བསྟན་
པའི་གསོས་གཅིག་ཏུ།  །   འཇའ་ཐང་དཀྱིལ་དུ་བཀའ་བརྒྱད་ལྷ་ཁང་
བཞེངས། །ཞེས་སོགས་ཐུགས་ལ་བརྣགས་པའི་གནས་དེར་ཕེབས། །དེ་ཚེ་
མཉམ་མེད་བློ་གྲོས་རྒྱ་མཚོ་དེས། །སྲོག་ཤིང་གིས་མཚོན་ཉེར་མཁོ་ཚགས་
གནང་བར། །རྣམ་པ་ཐམས་ཅད་མཁྱེན་པའི་ཡ་མཚན་གྱིས། །གཟུར་
གནས་དད་པའི་སྤུ་ལོངས་གཅིག་ཏུ་གཡོས། །ཚད་ཀྱིས་ཚད་ཕབས་འཕྲུལ་
གྱིས་བཟོ་བཞིན་པའི། །སྐུ་བརྙན་ཡོངས་གྲུབ་གཏེར་ཆེན་མཆོག་གང་གིས། །
བཀའ་ཐམ་ཉམས་མིན་རྟེན་དམ་ཐུམ་བརྒྱད་གཙོས། །ནང་གཞུག་དག་
ཀྱང་ཟབ་རྒྱས་ཡོངས་སུ་ཕུལ། །དགེ་བའི་ཆ་ལ་ཡབ་སྲས་ལྷན་རྒྱས་ཀྱི། །
བདེ་མཆོག་འཁོར་ལོའི་སྒོ་ནས་རབ་གནས་པའི། །ཡོན་བསྒོའི་དུས་ཙམ་སྐུ་

རྟེན་རྒན་པ་དེར། །ཐོག་མར་སྐྱེས་བུ་ཁོགས་སུ་ཞུགས་པར་བརྩམས། ༈སྐུ་
ཉིད་ཞབས་རིང་ཟུང་བཅས་ཕྱོགས་མེད་ཀྱི། །རྒྱལ་ཁམས་ལ་གཤེགས་རི་
ཁྲོད་དབེན་པ་དག །མྱུལ་བར་དགོངས་ཏེ་རིང་དུ་ཆས་པའི་སྐབས། །རི་
དབང་སྤུན་དགུའི་ཡ་གྱལ་ཟིལ་ཕྲོམ་གྱི། །བཀའ་ཡི་བློན་ཆེན་གཙང་དཀར་
གནས་པའི་ངོགས། །ཉམས་དགའི་དབེན་པར་ཤས་ཙམ་བཞུགས་བཞེད་
ཀྱིས། །མཁོ་ཤིང་སྩལ་སླད་ནགས་ཀྱི་ཚལ་ཕེབས་པས། །དྲངས་ཤིང་འཛེར་
མེད་ཡིད་དུ་འོང་བའི་ལྗོན། །སྡོང་པོ་ཡལ་གར་བཅས་པའི་གདུང་དང་ཕྱམ། །
འདངས་ཤིང་ཆེར་འོས་གཉན་པོར་གཏོགས་འདྲ་ཞིག །གཟིགས་པས་
ཞབས་རིང་གཉིས་ལ་འདི་ཆོད་ཅེས།།བཀའ་ཕེབས་སྩལ་ཡང་ཁོངས་
གཉིས་ཅུང་ཞུམ་པས། །ཐོག་མར་སྟར་ཁམ་གཉིས་ཙམ་རྗེ་ཉིད་ཀྱིས། །
གནང་ནས་དེ་རྗེས་ཁོང་གཉིས་ཀྱིས་བཅད་དེ། །ངོས་ལོགས་བྲག་ལ་བརྟེན་
པའི་སྤྱིལ་ཆུང་ཞིག །འཕྲལ་ཐོན་བགྱིས་པས་གྲུབ་ལ་ཉེ་ཙམ་དུས། །ཆོ་
འཕྲུལ་ཚུལ་གྱིས་གློ་བུར་གདུང་ཆག་ནས། །རྡིབ་པར་གྱུར་ཀྱང་སླར་ཡང་
བཟོ་བཞེད་ཀྱི། །ཤོམ་ར་གནང་བས་ཡུལ་སྐྱོང་གནས་པའི་རིའི། །ཁོང་
གསེང་དག་ལས་མི་གཟད་འཇིགས་པའི་སྒྲ། །རྨང་ནས་རྩེ་མོར་བསྐྱོད་འདྲ་
ལན་གསུམ་གྱི། །ཐ་མའི་སྒྲ་དེ་རི་ཡི་རྩེ་མོ་ནས། །སྤྲིན་ནག་དང་བཅས་ནམ་

མཁར་ལྡིར་བའི་མོད། །ནགས་རྔམས་སེར་སྤྲིན་ཆེར་འཁྲིགས་མཚན་དུས་
བཞིན། །ཕྱོགས་ཀུན་མུན་པར་གྱུར་ཅིང་གློག་འོད་འཁྲུགས། །སྒྲ་བརྒྱ་པ་ཡང་
གསུམ་བཞི་ཁ་འཐབ་ཚུལ། །འཇིགས་པའི་སྒྲ་འབྱིན་ཐོག་སེར་འབབས་པའི་
ཀློང་། །གཟུགས་མི་མཐོང་བར་དཔོན་སློབ་གསུམ་ཀ་ཡིས། །ཁྲབ་བྱང་སྒྲ་
དང་རྭ་གཞོབ་ལྟ་བུའི་དྲི། །ཐོས་ཤིང་འདྲེ་ཞུད་ཟིལ་རྔམ་ཡ་ང་བས། །ཁོང་
གཉིས་ཤིན་ཏུ་སེམས་ཞུམ་སྔངས་གྱུར་ཚེ། །ཁྱེད་རང་གཉིས་པོ་ཕྱོགས་
འདིར་མ་སྡོད་པར། །རླབས་ཀྱི་དོགས་པ་མེད་པའི་ཐང་ཡངས་པོར། །སོང་
ཞེས་འཕྲལ་མར་བརྫངས་ནས་རྗེ་ཉིད་ཀྱིས། །བདག་གི་རང་འདོད་ཞེན་
པའི་འཁྲིས་མེད་པར། །རང་གཞན་གཏན་བདེའི་ཐར་ལམ་སྒྲུབ་པ་ལ། །
མ་རྟོག་ལོག་པར་རྟོགས་པའི་སྡུག་འདྲེ་ཁྱོད། །འདི་ཙམ་ཀོ་ལོང་དགོས་རྒྱུ་
མེད་དགོངས་པའི། །མི་བཟད་ཐུགས་རྒྱལ་རབ་བཞེངས་ཁྱུང་དམར་གྱི། །
བསྐྱེད་རིམ་རེག་མཐོང་མཚན་མ་གསལ་ཉམས་དང་། །བརྗོད་བྲལ་བློ་འདས་
རང་བབས་ལྟ་བའི་གཤིས།  །   དབྱེར་མི་ཕྱེད་པའི་རང་གདངས་སྔགས་
དམིགས་འཕྲུལ། །སྒྱུ་མའི་གར་བཞིན་ཚམ་རྔམས་དྲག་པོ་ཡིས། །གཟིར་
ཞིང་གཅུན་ནས་ཁྲོས་པའི་ལྟ་སྟངས་ཀྱིས། །ནམ་མཁར་གཟིར་པས་དེ་ཐད་
སྤྲིན་རྣམས་ཀུན། །རང་སར་ཡལ་བས་དེའི་ངང་ཕྱོགས་ཀུན་ཏུ། །གཟིགས་

པས་མཁའ་དབྱིངས་སྤྲིན་དང་ཡོངས་བྲལ་གྱུར། །སླར་ཡང་ལན་གཉིས་
འཁྲིགས་པ་སྔར་བཞིན་གྱི། །ཏིང་ངེ་འཛིན་དང་ལྟ་སྟངས་ཀྱིས་གསལ་བའི། །
ཐ་མར་ཉི་མ་གྲིབ་ལ་ཉེ་བའི་དུས། །ངལ་གསོའི་ཚུལ་དུ་ཅུང་ཞིག་བཞུགས་
པ་ཡིས། །རྔ་མོང་སྣ་ནས་གྱོན་ལྭ་སྐྱ་མི་གཉིས། །བྲེལ་པོའི་འགྲོས་ཀྱིས་
ཕྱོགས་དེར་འོང་གཟིགས་པས། །དཀྱུས་མའི་འགྲུལ་པ་ཡིན་དུ་བཞེད་
ནའང༌། །རྒྱང་གྲགས་ཙམ་དུ་སླེབས་ལ་ཉེ་བ་ན། །ཕལ་ཆེར་མི་དཀར་རྟ་
དཀར་ཁོ་ན་ཡིས། །སྐྱ་མི་བཅུ་ཕྲག་བཞི་ལྔར་གནས་འགྱུར་པས། །ཐུགས་
རྒྱལ་ཆེར་བཞེངས་ལྟ་སྟངས་ཀྱིས་གཟིགས་པའི། །མོད་ལ་ཆར་པ་ཆུ་མཚོར་
ཐིམ་པ་བཞིན། །རྫ་ཁྲོད་གཅིག་ཏུ་སིབ་ཀྱིས་ཐིམ་ཉམས་ཤར། །སྲོད་
འཁོར་ཙམ་དུ་ཞབས་རིང་གཉིས་པོ་ཡང༌། །སྐུ་མདུན་དུ་འབྱོར་དེ་མ་ཐག་
པ་ནས། །གཡའ་སྒྲོམ་ལ་བསྟེན་ནཱ་ག་རཀྵ་ཡི། །བསྙེན་པ་བདུན་ཕྲག་གཅིག་
གཉིས་བར་གནང་བའི། །དང་པོའི་ནུབ་ཀྱི་མནལ་དུ་ཁར་སང་གི། །སྐྱ་མི་
གཉིས་དེས་ཐོ་འཚམས་བྱུང་སྣང་དང༌། །དེ་ནས་སྐྱ་མི་གཅིག་དང་རྐང་ཐང་
གཅིག །དེ་རྗེས་གཉིས་ཀ་ཞོན་པ་དང་བྲལ་བ། །ཐ་མའི་ནུབ་གཅིག་
བཀྲགས་མདངས་ཆེར་ཉམས་པའི། །མི་གཅིག་དེ་རང་ཐོ་འཚམས་ཚུལ་
བྱུང་བ། །གསང་བའི་བདག་པོའི་ཏིང་འཛིན་གྱིས་བརྡས་པས། །རྒྱངས་

ར་
ཀྱིས་བྲོས་མཐར་གངས་ཀྱི་ལ་སྟོང་ཞིག །བརྒལ་མ་ནུས་པའི་མཚམས་སུ་
རྗེས་ཟིན་པས། །མགོ་བོར་ཕྱག་མཚན་གྱིས་བསྣུན་དེ་ཉིད་དུ། །བསྒྲལ་
བའི་གཟིམ་སྣང་མངོན་སུམ་ལྟར་གསལ་ཞིང༌། །དེ་ཕྱིན་རྩུབ་འགྱུར་གཏན་
ནས་མེད་པ་དང༌། །ཁྱད་པར་སྟོན་ཀའི་དུས་ལ་ཉེ་བའི་བར། །ཟླ་ངོ་གསུམ་
བཞིར་དེ་གར་བཞུགས་འཇག་རིང༌། །ཕྱོགས་གཞན་དབྱར་ཉམས་རྒྱས་
པས་ཆེས་སྤྲོ་ཡང༌། །ས་ཕྱོགས་དེ་སྐོར་དགུན་གྱི་དུས་ཇི་བཞིན། །རྩི་ཤིང་མེ་
ཏོག་འབྲས་བུའི་ཚོགས་སྐམ་ཞིང༌། །སྨུག་ཟིལ་ན་བུན་གཏན་ནས་མེད་པ་
སོགས། །གདུག་ཅན་དེ་ཉིད་མིང་དུ་བྱས་པ་ཡི། །རྟགས་མཚན་ཐུན་མོངས་
ངོར་ཡང་ཆེས་གསལ་གསུང་། ༈ བོད་མོར་གནས་བདག་གཡོ་སྒྱུ་ཆེ་བའི་
ཉམས། །གཟིགས་པ་གནད་དུ་གཅུན་པས་ཁོ་ཁྲོས་ནས། །ཐོག་སེར་དྲག་
པོ་ཕབ་སོགས་འཚུབ་བསྟན་ཡང༌། །ཉེས་པས་མ་གོས་ཁྱད་པར་བཙན་རྟའི་
སྟེང༌། །འབྲུག་གློག་ཚ་རྔམ་བཅས་ཏེ་ཐོག་འཕངས་པས། །དཔོན་སློབ་
གསུམ་ཀའི་གཟིགས་ངོར་མེ་ཡི་ཆར། །དམར་འོད་ཤར་ཤར་བཙན་རྟའི་
མགོར་བབས་ཀྱང༌། །རྔོག་མ་ཅུང་ཚིག་ཙམ་ལས་མ་གནོད་པར། །འདྲེད་པ་
ཇི་བཞིན་ཐང་དུ་ལྷུང་བ་སོགས། །མཚར་པོའི་ལྟས་བཅས་རིམ་གྱིས་འཇམ་
པ་དང༌། །དེ་ཕྱོགས་ཡུལ་མི་ཀུན་ཀྱང་ཆེས་འདུད་ཅིང་། །མོས་ལྡན་འགའ་

རེར་ཉམས་ཁྲིད་ཉུང་བསྡུས་ཙམ། །སྩལ་ཞིང་དེ་ནས་རིམ་བཞིན་ཁ་དཀར་
ཕྱོགས། །ཕེབས་པར་བཞེད་ཀྱང་མཆོག་སྤྲུལ་དམ་པ་དང༌། །མི་རྗེ་བསྟན་
པ་ཚེ་རིང་ལ་སོགས་ཀྱིས། །ལྡོག་མེད་ཕེབས་སྒོའི་རྒྱང་དུ་གཤེགས་པ་བཤོལ།
༈ སྐྱབས་གཅིག་མཚུངས་མེད་ནམ་མཁའི་མཚན་ཅན་དེའི། །སྤྲུལ་
བའི་སྣང་བརྙན་ཡིན་ཞེས་ཅལ་སྒྲོགས་ཚིག །སྨྲས་འགའ་བྱུང་ཡང་རང་
གིས་ད་ལྟའི་འདི། །འཁྲུལ་མེད་དུ་བཟུང་ཞབས་འདེགས་བླ་ལྷག་བརྩོན། །
ཆོས་ཀྱི་ཁྲི་ལ་མངའ་གསོལ་བགྱིས་པའི་ནུབ། །མཚན་ནས་བརྗོད་དཀའ་
སྐྱབས་མཆོག་གོང་མ་དེ། །དཀར་ནག་གདན་མང་བརྩེགས་པའི་ཁྲིར་རོལ་
སོགས། །བརྡའ་ཡི་གནས་འགའ་རྨིས་ཞེས་ཡང་ཡང་གསུངས། ༈ ལེ་ནང་
དགོན་འདི་དཔོན་སློབ་རིན་པོ་ཆེའི། །གདན་སར་གྱུར་གཤིས་མཆོག་སྤྲུལ་
དམ་པས་ཀྱང༌། །རེ་ཞིག་མགོ་འཛིན་རྗེ་འདིས་དགོས་ཕེབས་ལྟར། །དགུང་
གྲངས་བཀྲ་ཤིས་མཚེ་མར་ཕེབས་པའི་སྨད། །འགན་བཞེས་ལྷུར་གནང་
རྒན་གཞོན་བར་མར་བཅས། །ཅི་དགར་གོམས་པས་རང་བཞིན་འཁྱོགས་
པོའི་འགྲོས། །སྣ་ཚོགས་ཐབས་དང་ཁྱད་པར་བརྟུལ་ཞུགས་ཀྱིས། །དྲང་
པོའི་བཅའ་སྒྲིག་ལམ་དུ་བཅུན་པར་གནང༌། ༈སྐམ་ཆགས་ཀྱིས་གདུང་ལོག་
སྤྱོད་བཅོས་མེད་ཤིག །བཙན་རྒོད་དཔང་བཅོལ་ཅི་བསྒོས་འཆེས་

སུ་བཅུགས། །རིང་མིན་སྔར་གོམས་ལས་ལ་ཕྱོགས་ཉེའི་མོད། །རང་མཚོན་
རང་བསྣུན་ལྔ་པའི་ལམ་དུ་གྱུར། །རྟ་མགྲིན་ལྗགས་བསྙེན་སྐབས་ཤིག་
མནལ་ལམ་དུ། །སྐུ་ཉིད་དབང་གི་རྒྱལ་པོར་བཞེངས་པའི་མདུན། །ཞྭ་ཕོད་
ཀྱིས་སྤྲས་སྔགས་པ་ནག་པོ་དགུས། །ཤིང་རིང་བཞིའི་རྩེར་ཆེ་བསྒྲེས་བླ་
མཆན་ཞིག །གཅེར་བུར་རྐང་ལག་ཕྱོགས་བཞིར་རྒྱང་བྱས་ནས། །ཧོམ་
མེའི་ལས་སྦྱོར་ཚུལ་དུ་བསྲེག་པ་གཟིགས། །ཕྱི་ཉིན་སྔ་བར་མདངས་
གསུམ་ནམ་ཕྱེད་ཙམ། །དེ་ཉིད་ཚད་ནད་དྲག་པོས་ཐེབས་པའི་གཏམས། །
གསན་ཞིང་འགྱང་མིན་གཤེགས་པས་ཉམས་པ་རུ། །སྐབས་དེར་ལྟ་ཅི་
འགྱོད་པའི་ཡུལ་གནང་ཡང་། །ཕྱི་དུས་གཟུར་གནས་ཕལ་གྱི་ངག་ལྟར་ན། །
ལོགས་པའི་ཁོངས་སྐྲན་བསྲུང་མས་བསྒྲལ་བར་མངོན། ༈ ཡང་གཅིག་
མགོན་པོའི་ལྗགས་བསྙེན་གནང་སྐབས་ཤིག །ཞིག་གླིང་བྱོན་ཐད་ཡར་འབྲོག་
མཚོ་ནང་ནས། །དོན་པ་ཡིན་ཟེར་མི་དམར་ཁྲག་རལ་ཅན། །དམ་སྲིའི་རྣམ་
པ་ཞིག་གིས་ཐོ་འཚམས་པས། །མནལ་ལམ་ཆེར་གཟེངས་དེ་ཡིས་ཕྱི་ཉིན་
ལ། །ནང་འཁོར་ཞིག་གིས་ཆང་ཞིག་ཁྱེར་བྱུང་བ། །གཙང་མའི་ཁུལ་གྱིས་
ནང་མཆོད་ཁར་གསབ་པའི། །མོད་ལ་སྐུ་ལུས་ཐམས་ཅད་རེངས་རེངས་
པོར། །གྱུར་ནས་ལྕི་ཞིང་འཐིབས་པ་ལྟ་བུ་ཡི། །བསྙུན་ཚབས་ཆེ་བར་གྱུར་

པས་བསམ་གནས་ཀྱིས། །གྲོས་བསྟུན་དག་གིས་མོ་ཕྱྭ་བལྟར་བཅུག་པས། །
ཤིན་ཏུ་འཚུབ་པས་སྤོང་དག་དགོས་སོ་སྐད། །དེ་དུས་བསོག་འཇོག་ཆེར་མི་
བགྱིད་པའི་སྟབས། །ན་བཟའ་སྐུ་ཆས་དངོས་ཛར་བསྒྲིལ་བ་ནི། །རྩེ་མོའི་
གྲངས་སུ་མ་ཟིན་ཙམ་འདུག་པར། །རྣམ་འཇོམ་ཁྲིས་མཚོན་དེར་མཐུན་
རིམ་གྲོ་དང༌། །ཁྱད་པར་དམ་པ་ཉིད་ཀྱིས་བཤགས་སྐོང་སོགས། །གྲིབ་
འཁོན་སྦྱང་པའི་ཚུལ་ལ་འབད་གནང་བས། །རིང་ནས་རྣམ་སྨིན་གནག་
པའི་དངོས་རྒྱུད་ཀྱི། །ཉེར་འཚེ་བརྩམས་དེ་མིང་གི་ཡུལ་དུ་བྱས། ༈སྙི་སྟོད་
སྨན་ཆུར་བྱོན་སྐབས་ཉིན་གཅིག་དུས། །དེར་ཡོད་ཀུན་གྱིས་མཐོང་སྣང་
ཅིག་མཉམ་གྱིས། །རྗེ་ཉིད་ཆིབས་དང་བཅས་པ་འཇའ་གུར་དབུས། །
མངོན་སུམ་གསལ་བས་ཞབས་འབྲང་མི་གཅིག་གིས། །གུར་ཁང་ནང་ཚུད་
ཡང་ཡང་སྨྲས་བཞིན་དུ། །ནན་ལྟར་སྐུ་ཡི་འཁྲིས་སུ་བཅར་ནའང༌། །ཁོ་
ཉིད་གང་དུ་ཕྱིན་པའི་ས་དེ་ནས། །འཇའ་ཚོན་རང་ཡལ་སོང་ཞེས་བཞད་
གད་གནང་། །དེ་སྐབས་ཁ་བྱང་ཞིག་ཀྱང་མངོན་སུམ་དུ། །ཕྱག་ཏུ་བབས་
ཀྱང་བཏང་སྙོམས་སུ་བསྐྱུར་བའི། །བཀའ་ཡི་འཕྲོས་དང་སྨན་ཆུ་བཞེས་
པའི་སྐབས། །ཐོག་མར་ཉིད་ཕེབས་དེ་རྗེས་གྲྭ་ཚང་དང༌། །དེ་རྗེས་བྱིང་
རྣམས་ཕྱིན་པས་སོ་སོའི་དུས། །གཟུགས་མི་མཐོང་བའི་སྐད་ཀྱིས་འདི་དང་

འདི། །བྱོན་བྱུང་ཞེས་པའི་མོད་ལ་དེ་དང་དེར། །སྨན་ཆུ་མི་འདྲ་ཚན་གསུམ་
བྱུང་སོགས་གསུངས། ༈སྐྱི་རྒྱལ་སྟག་རེ་ཟེར་བའི་ཡུལ་སྐྱོང་གང༌། །སྔོན་
དུས་རྗེ་འདིར་གཅིག་ཏུ་འདུན་པ་ཡི། །དངོས་ཉམས་དུ་མར་དམ་ཚིག་
མནོས་པའང་། །བར་སྐབས་ཕྱོགས་འཐེན་གཏམ་གྱི་རྗེས་འབྲང་ནས། །
དམ་ལས་ལོགས་པས་སྡུག་རྩུབ་དུ་མའི་ཉམས། །ལན་གྲངས་དུ་མར་
བསྟན་ཀྱང་བྱིས་པ་ནི། །གཤིས་ནང་ཅི་དགར་སྤྱོད་ལ་བྱམས་ལྡན་མ། །ཁྲོ་
འཁྲུགས་སྤངས་པའི་ངང་ཚུལ་གཅིག་ཏུ་གནང༌། །སྐབས་འདིར་དགུན་ལྡོམ་
དུས་ཤིག་དབེན་ཐོག་ཏུ། །ཕེབས་ཐད་ཨ་ཕྱུགས་ཞང་ཞུང་གསང་སྔགས་
ཀྱི། །དྲིན་ལྡན་མ་དེ་ཕྱི་མཐའི་ལམ་གྱུར་པས། །གདན་འདྲེན་ཞུས་ངོར་དེ་
གར་རིངས་ཕེབས་ཀྱི། །ལམ་བར་ཡུལ་ལྷ་དེ་ཡི་རི་གཟིགས་པའི། །མོད་ལ་
ཞབས་གཡོན་ངོས་སུ་མདའ་ཕོག་བཞིན། །མི་བཟོད་ཟུག་ངུ་བཞེས་ཀྱང་གྲྭ་
འཁོར་སོགས། །ཕྱི་ནང་སུས་ཀྱང་འཕྲིག་མ་ཚུད་པའི་ངོས། །གནད་དུ་ཆེ་
བའི་ས་ནས་རྡོ་གཉན་ཞིག །ཞབས་ལྷམ་དུ་བཅུག་དམིགས་པའི་འཕྲུལ་
འཁོར་བཅུན། །དེ་ནུབ་ཡོན་བདག་ཚང་དུ་ཆགས་ཕེབས་པས། །ཕྱི་ཉིན་སྔ་
མོར་སྐུ་ཡི་ཞབས་རིང་དུ། །མཁར་ནག་དར་རྒྱས་ཟེར་བའི་བླ་མ་དེ། །ཡོད་
པས་མདངས་གསུམ་རྨི་ལམ་སྡུག་ཞད་ལ། །ཟེར་བར་ཅི་རྨིས་ཀུན་གྱིས་

དྲིར་འདུག་པས། །ངེད་རང་དཔོན་སློབ་འདི་ལྟར་བཞུགས་པ་ལ། །ཉེ་བར་
བཅར་མི་ནུས་བཞིན་རྒྱང་ཙམ་ནས། །བུད་མེད་དམར་ནག་གཅེར་བུ་ཁྲག་
རལ་ཅན། །འཇིགས་རུང་ཞིག་གིས་ངུ་ཞིང་འོ་དོད་ཀྱིས། །ངེད་ཀྱི་མི་དེ་ཚུར་
ལ་ཐོངས་ཟེར་ཞིང༌། །དྲག་ཏུ་བོས་པས་སྐྲག་སྔངས་མི་བཟད་བཅས། །
ཡང་སད་ཡང་མནལ་ཚུལ་དེ་ཁོ་ན་ཡིས། །ནམ་དེ་ཧྲིལ་པོར་ཟད་པོར་གྱུར་
སོང་ཟེར། །དེ་དང་རྗེས་མཚུངས་ཉམས་རྨིས་གཟིགས་སྣང་འཆར། །གདུག
་ཅན་དཔུང་བཅས་གནད་ལ་ཕེབས་པའི་རྟགས། །ངེས་འདྲོངས་བར་དུ་
ཨར་གཏད་གཅིག་ཏུ་གཟིར། །མཚན་མའི་རྫས་དེར་ཡིད་ལུས་ཀུན་ཏུ་རྒྱུ། །
འདབས་ཆགས་སྙི་ལ་འཐོགས་པའི་ཚུལ་བཞིན་གྱི། །ཅི་བསྒོས་ཁས་སུ་
འཆེས་ཀྱང་མཚར་ཉམས་དང༌། །ཐུགས་མ་གཤིམ་པའི་རྣམ་འགྱུར་འགྲན་
བཞིན་པར། །དགོན་དུ་མ་ཕེབས་དེ་སྲིད་བཙོན་འཛིན་མཐར། །རྟེན་འབྲེལ་
ཐབས་དེ་དགྲོལ་བའི་མོད་ལ་ཡལ། །དེ་ཕྱིན་གུས་འདུད་འཇམ་པོའི་རང་
བཞིན་གྱིས། །ཕྱོགས་དེའི་གཟུགས་ཅན་དག་གི་གདུལ་བྱའི་དཔུང་། །རྣམ་
པར་བསྐུལ་སོགས་གྲོགས་ལྡན་ཁོ་ནའི་ལས། །ནམ་ཡང་རྩུབ་འགྱུར་སྟོན་
པ་མ་བྱུང་གསུངས། ༈ དབུ་རིའི་བཙན་དང་ལྷོགས་ལུང་བདུད་ཀྱི་གཙོའི། །
གྲོང་རྒྱུ་ཡན་གྱི་གཟུགས་མེད་མང་པོ་དག །ཚར་བཅད་རྗེས་སུ་བཟུང་བའི་

རྣམ་པར་ཐར། །མང་དུ་ཐོས་ཀྱང་ཞིབ་པར་འཆད་ལ་ནོངས། ༈ཚེས་བཅུའི་
ཉིན་ཞིག་པདྨ་དོན་ཡོད་སྟག་འཕེན་པ་ཀྱིས། །འགྱུར་མེད་སྐལ་བཟང་ཞེས་པའི་
བླ་མ་ལས།  །གདམས་ངག་ཐོབ་པའི་ཚུལ་དང་ཞལ་གདམས་སོགས།  །།དྲུང་
དུ་གསོལ་བས་མཚན་ཐོས་མོད་ཉིད་ལ། །ཚད་མེད་མོས་གུས་འཁྲུངས་ནས་
ཚོགས་གཏོར་བཅས། །རྩ་གསུམ་བསྲུང་མར་གསོལ་བཏབ་ནན་ཏན་གྱིས། །
བརྟེན་དུ་རུང་མིན་བརྟགས་པ་གནང་བའི་ནུབ། །ཐོ་རེངས་ཆ་ལ་སྐུ་ཉིད་
ཆེས་དམའ་བའི། །རོང་ཁུང་ཞིག་ཏུ་བཞུགས་པའི་གམ་དག་ཏུ། །རིག་པ་
འཛིན་པ་འགྱུར་མེད་རྡོ་རྗེ་རྩལ། །ཡིད་ཀྱི་གཏན་པ་འཕྲོག་པའི་ངོ་མཚར་
དཔལ། །དཀར་ཆས་གྱིས་མཛེས་དབུ་རལ་ལྟག་མདུད་སོགས། །ད་ལྟའི་
འདྲ་སྐུ་རྗེ་བཙུན་མི་འགྱུར་དཔལ་སྒྲོན་གྱིས་གནང་བའི་འདི་ཡིས་ཚུལ་མཐུན་ཞིག །དགྱེས་
བརྩེའི་ཉམས་བཅས་ཕྱག་གཡས་མཐེབ་མཛུབ་ཀྱིས། །ཆེ་བརླང་སྟོབས་
ཤུགས་དང་ལྡན་ཁལ་ཞིག་གི །སྣ་བུགས་ནས་བཟུང་ཁོང་གིས་དེར་ཆིབས་
ཏེ། །སྲ་འཁྲེགས་མི་བཟོད་སྤང་རིའི་ངོས་ཤིག་ནས། །གྱེན་དུ་བསྐྱོད་པས་
སྐད་ཅིག་ཙམ་ཉིད་ལ། །རྩེ་མོར་ཕྱིན་པས་གླིང་བཞིའི་འཇིག་རྟེན་ཁམས། །
གཟིགས་མོར་བལྟར་བས་དགའ་དང་སྤྲོ་བཅས་ངང་། །གཟིམས་ལས་ལྡང་
འཕྲལ་མཇལ་ལ་ཆེས་དུང་ཞིང༌། །གཏེར་ཆེན་མཆོག་དང་ཆོས་ཀྱི་བདག་པོ་

གང༌། །ཡེ་ཤེས་ཐུགས་རྗེ་དབྱེར་མི་ཕྱེད་པ་དང༌། །སྟོབས་ལྡན་བཞོན་པའི་
འགྲོས་ཀྱིས་ལྷུན་པོའི་རྩེར། །བགྲོད་སོགས་ཆོས་དང་བླ་མའི་བྱིན་རླབས་
ཀྱིས། །སྲིད་པ་ལས་བརྒལ་ཞི་བའི་དཔལ་དམ་པར། །ཅི་དགར་སྤྱོད་པའི་
བརྡ་རུ་བཞེད་གནང་གིས། །འཕྲལ་མར་གདན་དྲངས་མཁའ་འགྲོ་སྙིང་ཐིག
དང༌། །མཁའ་འགྲོ་ཡང་ཐིག་བདེ་གཤེགས་ཀུན་འདུས་ཀྱི། །སྨིན་བྱེད་
དབང་དང་གྲོལ་བྱེད་ཁྲིད་ཀྱི་རིགས།།རྒྱབ་རྟེན་ལུང་དང་གཞན་ཡང་
གཏེར་གསར་གྱི། །དབང་ལུང་མང་གསན་ཉམས་བཞེས་ཆིག་བསྒྲིལ་
གནང༌། །ཁྱད་པར་ཟབ་ལམ་བདེ་གཤེགས་ཀུན་འདུས་ཀྱི། །རླུང་གི་གནད་
ལ་རང་བྱན་ཚུད་པ་ཡིས། །གཉན་ནད་ལྟ་བུའི་ཟུག་རྔུའི་ཆེས་ལྕི་བ། །
འཕྲལ་དུ་དབྱུངས་སོགས་རླུང་ནུས་ཆེར་ཐོན་གསུངས། །བདོག་པའི་དངོས་
ཀུན་སྤངས་དག་ཚུལ་བཞིན་གྱི། །སྐུ་དྲིན་ལེགས་གསོས་ཕེབས་སྐྱེལ་གྲུབ་
པའི་མོད། །འདུ་འཛིའི་སུན་པས་སླར་ཡང་བདག་མེད་ཀྱི། །ཡང་དབེན་
དག་ཏུ་གུ་ཡངས་དགོངས་པར་གཞོལ། ༈ རྫ་རྒྱུད་ཕྱོགས་ཀྱི་གདུག་པ་དམ་
སྲི་ཡི། །རྗེས་སྙེགས་ཚུལ་གྱིས་ཆོ་འཕྲུལ་ཅུང་འཚུབ་པར། །དྲང་སྲོང་ཞི་
ཁྲོའི་སྔགས་དམིགས་ཏིང་འཛིན་གྱིས། །གཅིག་ཏུ་གཅུན་ཞིང་ཨར་ལ་
གཏད་པར་གནང༌། ༈ཉིད་ལ་འཁུ་ཞིང་ཀླགས་ལྟ་མ་ནུས་པས། །འཁོར་

དང་སྦྱིན་བདག་སོགས་ལ་འཚེ་བའི་ཚུལ། །ཉམས་རྨིས་གཟིགས་མོར་
གསལ་བཞིན་དེ་དང་དེར། །ནད་དང་ཉེར་འཚེ་ཅི་ཡང་བྱུང་ཞེས་གསུངས།
༈ནུབ་ཅིག་གདོན་དེ་ཡར་ལ་འོངས་ཁུལ་གྱིས། །མི་ཕོད་ཐོད་རྫེས་མཛད་
བཞེད་སྐུ་ཉིད་ཀྱང༌། །འོད་གསལ་ངང་ནས་ཐུར་ལ་ཕེབས་པ་ཡིས། །
གཡག་གི་ཐང་སྨད་ཆུ་རབ་ཁར་ཉེ་ཚེ།།ཁོ་ཡང་དཔུང་བཅས་ཕ་རིའི་ཐད་སླེབས་
པའི། །སྐད་གཅིག་མོད་ལ་བར་ལམ་ཆུའི་སྟེང་དུ། །མ་གཟའ་རྡོར་གསུམ་
དངས་ཤེལ་ལྟ་བུའི་དབྱིབས། །ཆེ་ཆུང་བར་སྣང་དབྱིངས་ཀུན་ཁྱབ་པ་ལ། །
རྒྱན་ཆས་ཕྱག་མཚན་སྐུ་མདོག་དཀྱུས་བཞིན་གྱི།།ཞལ་རྣམས་ནང་དུ་
གཟིགས་སྟེ་མཚམས་བཅད་པས། །ཕན་ཚུན་གཅིག་གིས་གཅིག་མཐོང་ནས་རྒོལ་བའི་
གོ་སྐབས་མ་རྙེད་ཚུལ། །བྱུང་བ་བསྲུང་མའི་ཐུགས་རྗེར་གོ་ཞེས་གསུངས།
༈ སྐུ་འཁོར་འགའ་ལ་ཟབ་པའི་སྨིན་བྱེད་ཅིག །སྩལ་བའི་དུས་གཅིག་བདེ་
འབྱོར་ཞབས་རིང་གི། །སུག་པར་གནའ་ཆུའི་ནང་དུ་སྡིག་པའི་གཟུགས། །
བྱུང་བའང་ཕྱི་དུས་ཇི་བཞིན་ཐོག་ཏུ་ཁེལ། ༈ སྟག་མཛེས་ལུང་དུ་ཨ་མ་རྒན་
མོ་གཅིག །འཆི་ལ་ཉེ་བར་བཀའ་དབང་གནང་འཚམས་ཤིག །མགོ་བོ་
གྱེན་བཏེགས་ཤེས་པ་གསལ་བ་དང༌། །ཁ་བརྡའ་འབྱེད་པས་དེར་འཁོད་
དག་གིས་ཀྱང༌། །ད་ལམ་སྐོར་གཅིག་འཆི་བར་མི་འདུག་ཞེས། །དགའ་

བའི་གླེང་མོ་བྱེད་བཞིན་པ་ཡི་ངང་། །ཁོང་གི་སྙན་དུ་སྟག་མཛེས་ཆུ་ཡི་སྒྲར། །
ཤི་འདུག་ཤི་འདུག་ཞེས་པ་གསལ་གསན་པའི། །མོད་ལ་དབུགས་རིང་ནར་
གྱིས་ཤི་སོང་ཞིང༌། །དེ་དུས་བདེན་རྫུན་མཐའ་གཅིག་མ་ངེས་པའི། །འབྱུང་
སྒྲ་དེ་རིགས་ནམ་ཡང་ཐོས་འདུག་ཀྱང༌། །དུས་ཕྱིས་རྣམ་སྨིན་དཀོར་སྒྲིབ་
ཆེས་ལྕི་བས། །འགགས་པར་གྱུར་ཞེས་ཟོལ་གྱིས་སྦས་པར་གནང༌། ༈སྐུ་
ཉིད་གཅིག་པུས་ལོ་མཇུག་དུས་ཞིག་ཏུ། །དྲེགས་པ་ཟིལ་གནོན་གཏོར་
བཟློག་བསྒྲུབ་གནང་གི །བཞེངས་བསྐུལ་དུས་སུ་བཟློག་གཏོར་མཐོ་གང་
ཙམ། །གྱེན་དུ་འཕགས་པ་དེར་འཁོད་ཀུན་གྱིས་མཐོང༌། །དུས་ཕྱིས་སུའང་
དེ་འདྲ་ལན་འགའ་དང་། །ཁྱད་པར་འདི་ནས་ཟོར་འཕངས་རྗེས་ཉིད་དུ། །
མི་བཟད་ཐལ་རླུང་འཚུབས་མ་འུར་སྒྲ་བཅས། །དགྲ་ཕྱོགས་འགྲོ་བ་ལན་
གཉིས་ཙམ་བྱུང་གསུངས། ༈ཡང་ཅིག་ཐོ་རེངས་ཞིག་ལ་ཉམས་རྨིས་ཆར། །
ཡ་མཚན་བརྗིད་ཆགས་ཐོགས་པོ་གསུམ་ཙམ་གྱིས། །པད་འབྱུང་ཟ་ཧོར་
ལུགས་ཀྱི་འདྲ་སྐུ་གཅིག །སྐད་གཅིག་ཐལ་འཚུབས་ལིང་གིས་ཞིག་པའི་
མོད། །དེ་ཡི་ཐུགས་དེ་ཡིན་ཁུལ་དར་སྣ་ལྔས། །དྲིལ་བའི་གནམ་ལྕགས་རྡོ་
རྗེ་ཁྲུ་གང་ཙམ། །བཟོ་ཁྱད་མཚར་ཞིག་འདི་ནི་གཙང་གཡས་རུའི། །སློབ་
དཔོན་སྐུ་བརྙན་ཞིག་པའི་ནང་བཞུགས་མཆོག །དགོས་འདོད་ཀུན་འབྱུང་

ཡིད་བཞིན་ནོར་བུ་ཡིན། །ཟེར་ནས་ངོ་མི་ཤེས་པའི་མི་གཅིག་གིས། །ཁོང་
ལ་བྱིན་པས་ཐུགས་སྤྲོ་དཔག་མེད་བཅས། །སྐུ་རྟེན་མཆོག་ཅིག་འཕྲལ་སྒྲུབ་
བགྱིས་ནས་ཀྱང༌།།ནང་གཞུགས་འབུལ་དགོངས་གཉེར་ཚགས་བྱས་སྣང་
དང༌། །བུད་མེད་འདི་དུར་ཁྲོད་ལྟ་མོ་ཡིན་འདུག་གསུངས་གཅེར་མོ་གཏུམ་རྔམ་ཉམས་
ཅན་གྱིས། །རླན་གྱིས་ཚོས་མདངས་འཕྲོག་པའི་དར་སེར་ཡུག །རེ་ཁ་ཕན་
ཚུན་གྲི་ཡི་གྲས་འདྲ་ཞིག །ཨ་མས་འདི་འདྲ་བྱས་ཞེས་ཡུས་དང་བཅས། །
ཁོང་གི་ཕྱག་ཏུ་ཕུལ་བ་ཉི་འོད་ལ། །བསྟན་པས་སྔར་ལས་ལེགས་པར་གྱུར་
ཉམས་གསལ། །ཕྱི་ཉིན་འགྱུར་མེད་སྐལ་བཟང་ཞིང་གཤེགས་པས། །
མཆོད་བསྔོ་རྟེན་མཚོན་སོན་པས་ཚེ་རབས་སུ། །སེལ་མེད་དམ་ཚིག་གཅིག་
པའི་ཡེ་ཤེས་ཐུགས། །རྗེས་སུ་བརྩེ་བའི་ངེས་ཤེས་འདྲོངས་ཞེས་གསུངས། །
རིང་མོའི་དུས་ནས་ཁོང་གི་དགོངས་པ་ལ། །རྗེ་འདིས་ཉི་གྲགས་གཏེར་སྐོར་
གདམས་པ་ཞིག །ཉམས་བཞེས་གནང་ནས་སྐུ་ཚེ་མཐར་ཕྱིན་སོགས། །
ཡོང་ངེས་སྙམ་པས་མང་དུ་གསོལ་ནའང་། །དབང་ཆུང་ཤེས་བཞིན་གསན་
དུ་མ་གནང་གསུངས། ༈ལྕགས་ཕོ་སྤྲེལ་ལོར་མཆོག་སྤྲུལ་ཉི་ཟླ་ཟུང༌། །
བོད་ཡུལ་ཕྱོགས་སུ་ཆིབས་བསྒྱུར་གནང་བའི་རྗེས། །གདན་ས་མཆོག་གི་
ཐུགས་འགན་ཉེར་བཞེས་ནས། །ལུགས་གཉིས་མཛད་པ་ཕུལ་དུ་གྱུར་པར་

གནང༌། ༈ རང་བྱོན་སྒྲོལ་སྐུ་འབྲལ་སྤངས་བཞེས་གནང་སྐབས། །བློན་པོ་
མགར་དུ་སྐྱེ་བ་བླངས་པའི་རབས། །རྒྱལ་རབས་སོགས་སུ་གསལ་བཞིན་
ཁྱད་པར་དུ། །མེས་པོའི་རྣམ་དཔྱོད་ཕྲོགས་པའི་སྒྱུ་ཐབས་འགའི། །རྒྱ་བལ་
ཡུལ་ནས་སྟོན་པའི་ཞལ་སྐྱིན་ཟུང༌། །བོད་དུ་དྲངས་ཚུལ་གྱིས་མཚོན་གནས་
གྲོགས་རྫ་ས། །སྔོན་རབས་ཉམས་མཚར་དུ་མ་སྒྲིབ་མེད་དུ། །གསལ་པོར་
བྱུང་ཞེས་ཡང་ཡང་བཀའ་འཕྲོལ་ཕེབས། །བྱིན་ཅན་འཕགས་མའི་སྐུ་བརྙན་
སྔར་ཤུལ་དུ། །བཞུགས་པར་གསོལ་ན་མི་ལོ་བཅུ་གཉིས་ཚུན། །མདོ་
ཁམས་ཕྱོགས་ཀྱི་ནད་མུག་མཚོན་སྐལ་སོགས། །རྒུད་པ་ཀུན་ཞི་ལེགས་
ཚོགས་གོང་འཕེལ་ཞེས། །རྒྱལ་ཆེན་སྡེ་བཞིའི་དངོས་ཉམས་མནལ་ལམ་དུ། །
ཡང་ཡང་བསྐུལ་བས་རང་འདོད་འཁྲིས་མེད་པར། །བར་སྐབས་བསྟན་
འགྲོའི་བདེ་ལ་ཆེད་དམིགས་ཀྱིས། །སྨོན་འདུན་མཆོག་བཅས་ཡུལ་དེར་
བརྟན་བཞུགས་གནང༌། ༈ དགོན་ཕུའི་ཡང་དབེན་དག་ལས་ཞབས་འགྱུར་
བ། །ཆོས་འཕེལ་གྱིས་བགྱིས་རི་ཁྲོད་ཕེབས་སྐབས་ཤིག །དགེ་བཤེས་
ཉག་ཏུ་འབྱོར་མཚམས་བྱ་རོག་ནི། །གཅིག་འདུས་གཉིས་འདུས་ཐ་མར་
གྲངས་མེད་དག །འཕུར་ལྡིང་བསྒྱུར་ཞིང་སྙན་པའི་སྐད་འཁྲོལ་བཞིན། །
བསྐོར་བའི་ཚུལ་གྱིས་ཐ་མར་སྐད་ཅིག་ལ། །ཡལ་ཞིང་དེ་ཡི་ཕྱི་ཉིན་ཐོར་

ཀའི་དུས། །ཉེ་མགོན་ཡབ་ཡུམ་མངོན་རྟོགས་ཇི་བཞིན་པས། །མགྲོན་
གཉེར་བརྒྱུད་མཐར་སྒར་ཆེན་ལྟ་བུའི་དཀྱིལ། །མཛེས་པའི་ཁྲི་སྟེང་རིག་
འཛིན་བདུད་འདུལ་བ།།བརྗིད་ལྡན་སྔགས་འཆང་དཀར་ཅན་ཆས་ཀྱིས་ཕྱག་
གཉིས་ན། །གླེགས་བམ་བཅུ་གསུམ་ཙམ་ཞིག་བསྣམས་འདུག་པ། །རྗེ་
འདིའི་དབུ་ཐོག་བཀོད་ནས་རྩེ་གཅིག་ཏུ། །སྨོན་ལམ་གཏད་རྒྱ་ནན་དུ་
གནང་བའི་མཐར། །ང་ཡི་གཏེར་ནས་བྱོན་པའི་ཟབ་ཆོས་རིགས། །བརྒྱུད་
པ་ང་ལས་ཁྱོད་དུ་དྲངས་གྱིས་ལ། །སྒོམ་སྒྲུབ་འཆད་སྤེལ་ཅི་དགར་སྤྱོད་
ཆོག་སོགས། །བཀའ་ཡི་གནང་བ་མཆོག་ཏུ་སྩལ་བའི་མཐར། །འོད་དུ་ཞུ་
ནས་རྗེ་ཉིད་ལ་ཐིམ་པ། །ཉམས་སྣང་མངོན་སུམ་ཚུལ་དུ་བྱུང་ཞེས་གསུངས།
༈ འོན་ཀྱང་ཕལ་ཆེར་སོམ་ཉི་བསྐྱེད་དོགས་པས། །དཀའ་བ་ཁྱད་
བསད་དུས་ཕྱིས་བྲག་དམར་ནས། །མཁས་གྲུབ་ཟླ་མེད་ཁྱབ་བརྡལ་ལྷུན་
གྲུབ་ཀྱི། །དབོན་དང་སྤྲུལ་སྐུ་སོགས་ལས་བདུད་འདུལ་བའི། །གཏེར་ཆོས་
ཡོངས་ཀྱི་སྨིན་གྲོལ་གདམས་པས་མཚོན། །གསན་པར་མཛད་ཅིང་བདུད་
འདུལ་རྒྱལ་ཚབ་མཆོག །རིག་པ་འཛིན་པ་ཀུན་བཟང་རྣམ་རྒྱལ་གྱིས། །
ཁོང་ལ་སློབ་མ་བགྲངས་ཀྱིས་མི་ཆོད་ལས། །རང་ངོ་འཕྲོད་པའི་བུམ་འཛིན་
བདུན་བརྒྱ་དང༌། །དགོངས་པ་མངོན་གྱུར་ཕྱེད་དང་བཞིར་ཉེ་བའི། །མཆོག་

གཅིག་རྗེ་འདི་ཡིན་སོགས་བསྔགས་བརྗོད་གཏམ། །གནང་བ་ཡིན་ཞེས་
རྨོག་གྲུབ་བླ་མས་གསུངས། ༈ཀཿཐོག་དྲུང་པ་ནམ་མཁའ་རྒྱ་མཚོ་ཞེས།
།གྲུབ་པའི་དཔའ་བོ་མཆོག་གི་དྲུང་དུ་ཡང༌། །རྗེ་འདི་ཕེབས་ཤིང་བཀའ་
ཆོས་གསན་རེས་དང༌། །ཕན་ཚུན་ཐུགས་ཡིད་མཁའ་དང་མཁའ་ཇི་བཞིན།
༈ བཞུགས་གནས་གང་འགབ་དབེན་གནས་ཁ་ཤས་དག །སྙན་དུ་ཕུལ་
བས་བཻ་རོའི་སྒྲུབ་གནས་དང་། །ཟུང་འབྲེལ་སྦས་ཡུལ་འདི་ཉིད་ཁྱད་པར་
དུ། །འཕགས་པས་བསྔགས་པ་དང་བཅས་ལུང་དུ་བསྟན། ༈ སྐུ་ན་ཕྲ་བར་
བྲེས་པ་སྔགས་འཆང་བར། །སྒྲུབ་གནས་ས་ཕྱོགས་གང་གི་ཆར་འགབ་
སོགས། །ཕྱི་མཐའི་ཡང་སྲིད་ཚུན་གྱི་འབྱུང་འགྱུར་ལུང༌། །
དྲི་བར་གནང་བས་དེས་ཀྱང་འདི་ལྟ་སྟེ། ༈གྲུབ་པའི་སྐྱེས་བུ་པདྨ་ཀུན་ཏུ་
གྲོལ། །རྣམ་པར་རྒྱལ་བའི་མཚན་གྱི་སྐུ་ཚེའི་ཕྲེང༌། །ཉེར་དགུ་སོ་བདུན་ཞེ་
བརྒྱད་ང་གསུམ་དོགས། །ཚེ་སྒྲུབ་བསྐང་བཤགས་ཅི་མང་བྱས་ན་ཐར། །
ཡུན་དུ་འཚོ་བཞེས་ངེས་དོན་ཆོས་གྲྭ་ཚུགས། །འཆི་མེད་རིག་འཛིན་བླ་མ་ཞི་
དྲག་བསྙེན། །ཟབ་དོན་སྣང་བཞིའི་ཉམས་ལེན་གནད་དུ་སྒྲིལ། །རྩ་བ་
གསུམ་གྱིས་ལུང་སྟོན་ཕྱི་མ་ཡང༌། །དད་འབྱོར་སྟོབས་ལྡན་ཁྱིམ་དུ་ཡང་
སྲིད་འཛིན། །བཞུགས་པའི་གནས་ནི་ཤར་ཕྱོགས་རི་བོའི་སྤོ། །ལྷུན་ཆགས་

མདུན་དུ་རྩྭ་ཤིང་འཛོམ་པ་བསྟེན། །སྔགས་ཀྱི་བསྲུང་མ་བཙན་རྒོད་དྲེགས་
པ་ཅན། །ལས་ལ་བཅོལ་ན་གང་ཡང་འགྲུབ་པར་སླ། །མཐར་ཐུག་པདྨས་
བརྒྱན་པའི་ཞིང་ཁམས་སུ། །མངོན་པར་རྫོགས་ཕྱིར་སེམས་བསྐྱེད་སྨོན་
ལམ་བཅས། །ཡིད་བཞིན་ནོར་ལྟར་རྩོལ་མེད་ཡོན་ཏན་གྱི། །འགྲོ་བའི་རེ་
འདོད་སྐོང་བའི་དོན་མཛོད་ཅིག །ཞེས་པ་སོགས་ལས་གསལ་པོར་བསྟན་
པ་ཡི། །ཁྱད་དུ་འཕགས་པའི་སྒྲུབ་གནས་དམ་པ་འདིར། །སོ་བདུན་དགུང་
ཕེབས་ཆུ་ཁྱིའི་འབྲས་ལྡན་ཆར། །ཞབས་ཀྱིས་བཅགས་ཤིང་ཡུན་གྱིས་
གནས་སུ་བཞེས། །དྲི་ལྡན་པད་མཚོར་སྦྲ་མ་ར་ཡི་ཚོགས། །རྣམ་པར་རྩེན་
བཞིན་ཉེ་འགྱང་ཡུལ་དག་ལས། །གྲུབ་གིས་འབྲས་བུར་སྤྱོད་འདོད་སྐལ་
བཟང་དག །རི་ངོགས་དབེན་པ་ག་ལ་བ་འདིར་འདུས། ༈ རིང་ནས་བག་
ལ་ཉལ་གྱི་རྩུབ་མོའི་རྒྱུ། །སྐྱུར་འགོང་ལ་བསྟེན་རྣམ་སྨིན་ལྕི་བའི་ཟས། །
དུག་ཏུ་གྱུར་པའི་རྒྱབ་བརྟེན་སྨྱོ་བྱེད་ཀྱིས།།བྱས་པར་སུ་ཞིག་ཕན་དུ་
འདོགས་པར་ནུས། །ཡིད་དུ་སྡུག་ཅིང་མཐོང་ལམ་མཛེས་པ་ཡི། །སྣ་ཚོགས་
དངོས་པོ་ཅི་དགར་བཏབ་བྱས་ནས། །གཞན་ཡུལ་ཞིག་ཏུ་ཚར་བཅད་
གནང་ན་འང་། །རྫོང་གི་འདབ་ལྡན་ཇི་བཞིན་ཚུར་ལ་བསྙགས། །ལུགས་
གཉིས་གང་གིས་བཟློག་ཏུ་མ་གྱུར་པའི། །ནུབ་གཅིག་གཤིན་རྗེ་ཆོས་

ཀྱི་རྒྱལ་པོ་ཡི། །བཀའ་ཤོག་ཡིན་ཟེར་ཁྲག་གིས་བྲིས་པ་ཡི། །ཡི་གེར་
གཟིགས་པས་ཚེ་རབས་ལན་ཆགས་བདུད། །ཐབས་གཞན་ཅིས་ཀྱང་
བཟློག་ཏུ་མི་བཏུབ་ཅིང༌། །སྔགས་སྲུང་འདོད་ཁམས་བདག་མོ་རེ་མ་ཏིར། །
སྔགས་དམིགས་ཏིང་འཛིན་ཚད་དུ་འཁྱོལ་བ་ཡི། །ཁྲག་གི་གཏོར་མ་འབུམ་
གཏེར་གྲངས་ཚང་དུ། །བསྔོ་ལ་ཕྲིན་ལས་བཅོལ་བར་གྱིས་ཤིག་དང༌། །
བཞེད་པ་གྲུབ་པའི་ཉམས་རྨིས་ཆེར་གསལ་བཞིན། །འཕྲལ་འགྲུབ་གནང་
བའི་མོད་ལ་ཁོ་ཅག་ཡང༌། །ཕྱིར་མི་ལྡོག་པར་གང་དགའི་ལམ་དུ་སོང༌།
༈ ཁོ་ཉིད་སོང་བའི་ཉིན་དེར་ཉམས་ཐག་པའི། །ཕྲ་མོའི་སྐད་ཞིག་ཁྱིམ་གྱི་
ནང་གྲགས་པ། །འདི་ཀོ་ཅི་སྙམ་དངོས་རྫ་ས་ཀུན་མྱུལ་བས། །ཡས་ནས་
བཙལ་སྐབས་མ་ཀིར་ཡོད་འདྲ་ལ། །མས་ནས་འཚོལ་ན་ཡས་སུ་འཕོས་
འདྲར་གྱུར། །དེ་ཚེ་ཡོ་བྱད་ཐ་དག་སྒོར་བསྐྱལ་ཤུལ། །སྟག་མའི་ཤིང་ལྡུམ་
མཐོ་གང་ལྷག་ཙམ་ཞིག །སྣང་བས་སྐད་བཏོན་ཁྱིམ་གྱི་འཁོར་ཡུག་ཏུ། །
དེར་འཁོད་ཀུན་གྱིས་མཐོང་བར་ལན་གསུམ་བརྒྱུགས། །དེ་ནུབ་སྲོད་
འཁོར་དུས་ཙམ་ཁོ་ཡི་སྐད། །ངོ་ཤེས་ལྷང་ངེ་ཆུ་ལེན་ལུང་ཤད་ནས། །ཀི་སྒྲ་
ལན་གསུམ་ཀུན་གྱིས་ཐོས་ངེས་སུ། །བྱུང་བས་དཔོན་སློབ་ཐ་དག་ཐུགས་
མཐུན་པར། །ཉིན་ཐང་དུས་ཀྱི་སྨྱོ་ནད་དེ་ལྷང་ནས། །ཕྱིར་ལ་ལོགས་པར་

ངེས་སྙམ་མ་གཟིམས་པར།།བྲེད་སྔངས་དང་བཅས་ནམ་དེ་ཧྲིལ་པོར་
བཞེས། །ཉིན་མཚན་གཉིས་ཀའི་དུས་ཀྱི་མཚན་རྟགས་དེར། །ཞིབ་ཏུ་
དཔྱད་པས་བསྡོང་ཟླའི་འདྲེ་ངན་གྱི། །ལྟས་སུ་འདུག་པས་ཁོ་དང་མ་བྲལ་
ན། །ཁོ་བོ་སྔར་བཞིན་ལག་ཉེས་བཏང་ཚར་གསུངས། །དགོངས་གཏེར་
ཚུལ་གྱི་ཁྲག་གཏོར་གདམས་པ་འདི།།ཐུགས་བརྩེས་ཆེར་གནང་དགྲ་
གདོན་རྐྱེན་བྱུར་སོགས། །མི་མཐུན་བཟློག་ཅིང་འདོད་པ་མྱུར་གྲུབ་པའི། །
ཡང་ཡང་མྱོང་གྲུབ་ཡིན་ཞེས་བསྔགས་པ་གནང་། ༑སྐབས་ཤིག་ཉམས་ཀྱི་
གཟིགས་མོར་ཉེ་མགོན་ཆེ། །ལྕམ་དྲལ་སྡོང་ཟླ་གྲངས་མེད་དྲེགས་ཚོགས་
བཅས། །འཇིགས་རྔམ་ཟིལ་བཅས་འགྱང་ཙམ་སར་བཞུགས་པའི། །ཉིད་
དང་ཕན་ཚུན་གཟའ་དང་ཆོས་རྒྱལ་གྱིས། །འཕྲིན་པའི་ཚུལ་གྱིས་བཀའ་
སྒྲོས་བྱས་ཚུལ་དང༌། །དེ་ཕྱིན་དངོས་ཉམས་མནལ་དུ་ལན་གྲངས་འགར། །
མཇལ་ཡང་གཙོ་བོ་དག་དང་སྒྲོས་པ་ལས། །མི་སྣ་བརྒྱུད་ཁུལ་དེ་འདྲ་མ་
བྱུང་གསུངས། ༈མིག་དམར་ཤིང་བྱིར་འདུས་པ་དང་པོ་ཡི། །འཁོར་གྱི་ཐོག་
མ་སྐལ་བཟང་མཚན་ཅན་གྱིས། །གསོལ་བཏབ་ཇི་བཞིན་བརྒྱ་ཕྲག་འཁོར་
ཚོགས་ལ། །ཟབ་མོའི་ལམ་གྱི་སྨིན་ཁྲིད་རྒྱས་པར་སྩལ། །རྫ་རྒྱུད་དབལ་རྩེ་
ཟེར་བའི་རི་ཡི་ཞོལ། །གདུང་འབུམ་ནང་དུ་དཔོན་སློབ་བཅུ་ཕྲག་ཙམ། །

བྱོན་པའི་ལམ་ཁར་ཁྲུ་གང་ཙམ་གྱི་རྡོ། །ཁ་སྦུབས་ཚུལ་ཞིག་ཕྱག་གི་གྱེན་
བཀན་ནས། །འཕྲུལ་ངག་བོན་གྱི་ཐེག་པའི་ཡང་སྙིང་བཅུད། །མ་ཏྲི་འབྲུ་
བརྒྱད་བཀྲག་གསལ་ལྡན་པ་དང་། །དུས་ཕྱིས་སུའང་དེ་དང་ཉེ་བའི་ཆ། །
མཁར་ནག་གྲོང་གི་གཡོན་ངོས་ཕ་ཝང་ངོར། །གསུང་མཆོག་རྒྱལ་པོ་མ་ཎི་
འབྲུ་དྲུག་བཅས། །སོམ་ཉིའི་ཡུལ་ལས་བརྒལ་བའི་རང་བྱོན་གཟུངས། །
སྐལ་བ་དང་ལྡན་ཆོས་བོན་གདུལ་བྱ་ལ། །དད་པའི་རྟེན་དུ་བརྩེ་བས་སྟོན་
པར་གནང༌། ༈ཆེ་མཆོག་ཡང་གསང་པདྨ་དྲག་པོ་རྩལ། །བསྙེན་སྒྲུབ་སྐབས་
ཤིག་དེ་གའི་ལུང་བྱང་དུ། །པདྨ་མཁའ་འགྲོའི་བྱིན་གྱིས་བརླབས་པའི་བུ། །
མདོ་ཁམས་སྟོད་ནས་རྒྱལ་གྱི་མིང་ཅན་འབྱུང༌། །ཞེས་པ་དེ་ཀོ་རྗེ་ཉིད་ཡིན་
ངེས་སོགས། །མངོན་སུམ་དང་མཚུངས་མཚན་ལམ་འོད་གསལ་ཆར། །
གསུམ་སྦྲེལ་ངོ་མཚར་གྲུབ་པའི་གནས་ཞིག་ཏུ། །མཚན་དཔེའི་གཟི་འབར་
མ་ཏི་པ་རའི་སྐུའི། །ཐེ་ཚོམ་དྲྭ་བ་ལས་འདས་འཁྲུལ་མེད་ཀྱི། །ངོས་འཛིན་
གནང་ཚུལ་ངེས་ཤེས་འདྲོངས་པ་ཡིས། །གསུང་གི་འཕྲོས་འགའ་ཡང་ཡང་
ཐོས་ནའང༌། །ཇི་བཞིན་སྨྲས་པའི་ནུས་པ་ཡོངས་སུ་ཞུམ། ༈སྐུ་ཉིད་དཔོན་
སློབ་བཅོ་ལྔའི་སྒྲུབ་གནས་འདིར། ། བདེ་མཆོག་སྒོ་ནས་སྨན་སྒྲུབ་གནང་
བའི་ཚེ། །གཉིས་གསུམ་ཞག་ནས་རྒྱ་སྒོའི་བྲག་མཐའ་ཡན། །

དྲི་ཞིམ་ངད་པས་ཡོངས་སུ་ཁྱབ་པ་ཡི།  །གཉུག་མར་གནས་དང་རྒྱུ་བའི་སྐྱེ
དགུའི་ཚོགས། །དབང་མེད་དད་པའི་སྤུ་ལོང་གཡོ་བ་དང༌། །བདུད་རྩིའི་
རྫས་དེ་དྲི་རོ་ནུས་པ་སོགས། །འདི་ཞེས་མཚོན་མིན་གྲུབ་མཚན་མཆོག་ཏུ་
གསལ། ༈ད་ལྟའི་གནས་ཁང་འདི་ཉིད་ཐོན་འཕྲལ་ཙམ། །ཡང་
ཡང་རྨིས་ལྟས་དག་ཏུ་ཐོག་ཁའི་དབུས། །མ་མགོན་ལྕམ་དྲལ་གཟའ་དང་
ཆོས་རྒྱལ་སོགས། །གཡས་ཆར་བདུད་མགོན་གཡོན་དུ་བཙན་རྒོད་རྣམས། །
རང་རང་དགྱེས་སྡེ་བཀའ་འཁོར་བྲན་གཡོག་བཅས། །འདུ་ཤིང་ཚོགས་ལ་
མངོན་སུམ་ལྟར་གསལ་བས། །འགྱང་མིན་སོ་སོར་ཐུགས་རྟེན་འདི་དག་
ཡང༌། །ཕུལ་བས་སླར་ཡང་འཁོར་རྟགས་ཆེར་གསལ་གསུངས། ༈སྲོད་
འཁོར་དུས་ཤིག་ཉིན་བཞིན་གསལ་ཉམས་ཀྱིས། །གཡར་ལམ་དག་ཏུ་ཞིག་
མོ་སྟན་གྱོན་མ། །གོས་དཀར་གཡང་ལུགས་ཅན་གྱིས་དོ་ནུབ་ཕན། །ཞག་
གྲངས་བཅོ་ལྔའི་ཉིན་མོར་ཁྱད་པར་གྱི། །དངོས་གྲུབ་འབུལ་བའི་དུས་ལ་
བབས་ཟིན་པས། །འཆུག་མེད་དོ་གལ་ཆེ་སོགས་ཡང་ཡང་དུ། །བསྙད་པའི་
ཉམས་མུར་དཀྱུས་བཞིན་མུན་པར་ཆས། །མཚར་ཉམས་དགོངས་པས་ཞག་
གྲངས་ཞིབ་རྩིས་ཀྱི། །བརྒྱད་དགུའི་ཆ་ནས་བཅོས་མིན་རང་བཞིན་གྱིས། །
གུ་རུ་དྲག་པོའི་གསལ་སྣང་ཆེར་འབར་ཞིང༌། །བཅུ་གསུམ་ཉིན་མོར་དཔོན་

ཚང་སྐུ་མདུན་ནས། །གདན་འདྲེན་ཕོ་ཉ་ཆེད་མངགས་འབྱོར་བ་བཞིན། །
བཅོ་ལྔའི་ཆ་ལ་གེ་ཁོག་བཞིན་བྱོན་པའི། །ཡུལ་ལྷའི་མདུན་དུ་དེའི་རློམ་
ཞིག་མོ་དེ། །སྔར་བཞིན་གཡང་ལུགས་ཆས་བཅས་ཁོག་ཞུགས་ཀྱིས། །
དགའ་ཉམས་དང་བཅས་ཚིབས་ཀྱི་ཁར་བཟུང་ནས།།ཁར་ཉིན་སྙན་
འབུལ་ཞུས་བཞིན་མི་འགྱུར་བའི། །རྟེན་འབྲེལ་དུས་ཚེས་དེ་རིང་ཡིན་
ལགས་པས། །དགོངས་པར་མཛོད་ཟེར་ནན་བཞིན་བསྙད་འདུག་པར། །
ཆིབས་ལས་གཞོལ་པས་བྲག་གི་སྐྱིབས་ཤིག་ནས། །སྔོན་དུས་སློབ་དཔོན་
པད་འབྱུང་ཁྲི་སྲོང་རྗེ། །གླིང་བླ་ཆོས་འབུམ་གླིང་རྗེ་གེ་སར་གྱིས། །སྲིད་
གསུམ་ཕུང་འཚེང་ནུས་པའི་རྫས་འདི་རྣམས། །ཁྱེད་དང་མ་འཕྲད་བར་དུ་
བདག་ཉིད་ལ། །གཉེར་དུ་གཏད་ནས་ད་ལྟའི་བར་དག་ཏུ། །མེལ་ཚེ་བྱས་
སོགས་དྲིན་ཚིག་དུ་མ་དང༌། །ད་ནས་བཟུང་སྟེ་ཕྱི་མཐའ་ཚུན་གྱི་བར། །
སྣང་སྲིད་ལྷ་འདྲེའི་མགོ་སྐོར་གཡོ་སྒྱུའི་འཕྲུལ། །ཅིར་ཡང་བརྩམས་པའི་
བསླུ་བ་འབྱུང་ངེས་པས། །དུས་སྐབས་འདི་ཡིས་བསྟན་འགྲོའི་བདེ་སྡུག་ནི། །
དམ་པ་ཉིད་ཀྱིས་རྫས་འདི་འཆང་བ་ལ། །རག་ལས་པས་ན་ཐུགས་བཅའ་
དམ་དགོས་སོགས། །ཡང་ཡང་དག་ཏུ་ཞུ་ནན་བསྐྱར་དང་བཅས། །
འདོད་པ་འཇོ་བའི་བསམ་འཕེལ་དབང་གི་རྒྱལ། །རྒྱུད་གསུམ་དྲེགས་པར་

ཤར་བའི་བླ་ཡིད་རྟེན། །གཉན་ཁམས་ཆེ་བཙན་གང་དེའི་སྲོག་གི་དངོས། །
ཡ་མཚན་ཅིར་ཡང་གསལ་བ་ཕྱག་ཏུ་ཕུལ། །དེ་ཚེ་ཉིད་ཀྱིས་ཐུགས་ལ་འདི་
རིགས་ཀྱང༌། །རྫས་གཏེར་ཞིག་གི་གྲལ་དུ་གཏོགས་འདུག་གཤིས། །གང་
དགར་ཁྱེར་བ་མི་འགས་དགོངས་པ་ཡི། །བདག་ཉིད་རང་གནས་ཕྱོགས་པ་
དེ་སྲིད་དུ། །སླར་ཡང་ཁྱོད་ཀྱི་གཉེར་ཀ་གྱིས་བྱས་པས། །ལགས་སོ་ཟེར་
ནས་སྔར་ཤུལ་ཚགས་བྱས་སོང༌། །དེ་ནས་ཡུལ་གྱི་བདག་པོའི་སྐུའི་རིམ་
གྲོ། ཐུགས་འདོད་བཞིན་སྒྲུབ་སླར་ལ་ཕེབས་པའི་ཉིན། །སྔར་བཞིན་ཁོག་
ཞུགས་དག་གིས་རྫས་རྣམས་ཀུན། །ཕྱག་ཏུ་ཕུལ་བ་དེ་ཉིན་ནས་བཟུང་སྟེ། །
ཉིན་མཚན་ཁོར་ཡུག་དངོས་ཉམས་རྨི་ལམ་དུ། །ཆེས་ཆེར་འཚུབ་པས་ངལ་
བར་གྱུར་ཞེས་གསུངས། །གསེར་ཟངས་ལས་གྲུབ་གུ་རུའི་སྐུ་འདི་སྒྲུབ་གནས་འདི་
ཉིད་དུ་བཞུགས་པས་སྤྱི་དགོས་ལས་དབང་ཟུང་གི་ཆུས་སྲིད་ལ་ཕན་པ་ཤིན་ཏུ་ཆེ་བའི་ལུང་བསྟན་བྱུང་ཚུལ་གྱི་བཀའ་
འཕྲོས་འགའ་ཚོར་བས་བརྗེད་ངེས་ཆེ་བས་འཆད་མི་ནུས་བཞེངས་སྟེ། །བྱེ་མ་ཨ་ཀྲོང་རཏྣ་གུ་
རུའི་སྐུའི། །ཐོགས་དྲངས་རྟེན་དམ་ཁྱད་འཕགས་ནང་གཞུག་དང༌། །
པད་གདན་ཆ་ལ་འཁོར་འདས་སྲོག་བཅུད་རྫས། །གོང་སྨོས་དེ་རིགས་ཕུལ་
ཞིང་དགེ་བའི་ཉིན། །རྩ་གསུམ་དཀྱིལ་འཁོར་དག་ཏུ་རབ་གནས་པའི། །དེ་
ནུབ་ནས་བཟུང་འཇམ་པོར་གྱུར་སོང་གསུངས།༈ སྤྲུལ་དབོན་ཟུང་གཉིས་

བཀའ་འཕྲོས་ཞལ་འཚམས་ལས། །ཀུན་མཁྱེན་ཆོས་ཀྱི་རྒྱལ་པོའི་བཀའ་
འབུམ་ཕལ། །འཕྲུལ་ཆེན་པར་དུ་བཞེངས་པའི་བཞེད་འདུན་གྱིས། །རྗེ་
འདི་ས་དབང་ཆོས་ཀྱི་རྒྱལ་པོ་ཡི། །བཞུགས་སྒར་ག་ལ་བ་དེར་ཕེབས་
གནང་གིས། །ཐམས་ཅད་མཁྱེན་གཟིགས་དགེ་བའི་བཤེས་ཆེན་པོ། །ཤྲཱི་
ཝན་དྷརྨ་པཱ་ལ་ཞེས་གྲགས་པའི། །ཞབས་ཟུང་གཙུག་ཏུ་བསྙེན་ནས་སྨིན་
གྲོལ་གྱི། །བཀའ་ཆོས་གསན་ཞིང་སྐུ་དྲིན་ལེགས་གསོས་ནས། །མི་དམན་
རྟེན་བཅས་སྔར་འཕྲོས་གསོལ་བའི་ཚེ། །ལེགས་སོའི་དབུགས་དབྱུང་དང་
བཅས་དེ་ཉིད་ཀྱིས། །གནམ་བསྐོས་མཆོག་ལ་སྙན་སྒྲོན་ཕུལ་བའི་འགན། །
བཞེས་ཤིང་མཆོད་ཡོན་གསེར་ཞལ་ལྷན་འཛོམ་ནས།།བཞེད་དོན་གྲུབ་པའི་
གནང་བ་མཆོག་ཏུ་སྩལ། ༈ དེ་ལྟའི་སྐབས་ཤིག་ཉམས་ཀྱི་གཟིགས་མོ་རུ། །
དབྱིངས་སྣང་འཇའ་གུར་སྦུབས་ན་ཀློང་ཆེན་པ། །དགྱེས་ཞལ་གཟིགས་
པས་རྡོ་རྗེ་རྩེ་མོ་ཡི། །དཀའ་གནད་འགྲོལ་བའི་སྤོབས་པ་ཐོབ་ཅེས་
གསུངས། ༈ ཐོ་རེངས་དུས་ཤིག་རྒྱལ་ཡུམ་མཚོ་རྒྱལ་ཉིད། །གཤིན་རྗེ་
དམར་པོའི་སྐུར་བཞེངས་གཏོར་མ་ལ། །བརྟེན་པའི་སྐུ་གསུང་ཐུགས་ཡོན་
ཕྲིན་ལས་ཀྱི། །བྱིན་རླབས་སྩལ་ཉམས་གསལ་བའི་བཀའ་འཕྲོས་བཅས། །
དེ་ཐད་ད་ལྟའི་བརྒྱུད་སྲོལ་གཉིས་བསྲེས་ཀྱི། །དགྲ་མནན་གདམས་ཟབ་

ལྗགས་བསྒྲིགས་གནང་མཛད་ཅིང༌། །དགོངས་ཉམས་ཕེབས་པའི་བྱིན་
རླབས་རྗེས་གནང་སོགས། །འབེབས་པར་གསོལ་ཀྱང་གནང་བའི་སྐབས་
མ་དབྱེས། ༈ཡུལ་ལྷའི་མདུན་དུ་བསང་མཆོད་གནང་སྐབས་ཤིག །རྟ་རྒན་
འདྲ་བའི་བྲག་གི་ངོས་ནས་ཚུར། །མི་རྟ་གོས་བཅས་དྲི་བྲལ་དངུལ་དཀར་
མདངས། །དངུལ་གྱི་ཞྭ་ཐེབས་མཛེས་གསོལ་ཕྱག་གཡས་ན། །དར་དཀར་
ལས་གྲུབ་བ་དན་ལྕེ་བརྒྱད་དང་། །གཡོན་པ་རིན་ཆེན་གཏེར་སྒྲོམ་འཛིན་པ་
ཡི། །འཁོར་ཡང་རང་འདྲ་གྲངས་མེད་བསམ་ཡས་ཀྱི། །གུས་འདུད་འབུལ་
བ་གསལ་པོར་གཟིགས་ཞེས་གསུངས། །དུག་སྡོང་ལས་རིམ་ལྗགས་
བསྒྲིགས་གནང་བའི་སྐབས། །འཁོར་ཡུག་ཉམས་སུ་སྣོད་བཅུད་སྣང་བའི་
ཆ། །འཇམ་དཔལ་ཁྲོ་བོའི་ཞིང་དུ་ལྷུན་གྲུབ་པའི། །གསལ་སྣང་ངོ་མཚར་
བྱུང་སོགས་འཕྲོས་མང་ཕེབས། །དུག་སྡོང་ནག་པོའི་གདམས་ཟབ་གསར་
བསྒྲིགས་སྐོར། །ཟབ་དང་ཡང་ཟབ་བྱིན་རླབས་ནུས་པའི་བབས། །གཅིག་
ཏུ་འདྲེས་པའི་ཐུན་མོང་མ་ཡིན་པའི། །ལོ་རྒྱུས་འཕྲོས་འདིའང་ངོ་མཚར་དུ་
མའི་གནས། །མི་བཟད་ཐན་པའི་སྐབས་ཤིག་ཆུ་འཁོར་གྱི། །གཤོག་པ་ཆུ་
བཅས་སྒྲ་ལས་ཆར་གྱི་རྒྱུན། །བཅོ་བརྒྱད་ཞག་ཏུ་འབབ་ཤིང་གལ་ཆེན་གྱི། །
འགྲུལ་པ་ཞིག་ཀྱང་ཐོན་དུ་ཉེ་ཞེས་དང༌། །ཉེ་བར་གནས་པའི་རྫི་བོ་བན་

ཆུང་ཞིག །བྲོ་ཚའི་སྐབས་སུ་མེ་ཡི་སྒྲ་ཉིད་ལས། །དེ་ཉིད་ཤི་བ་གསན་
སོགས་ཇི་ཕེབས་བཞིན། །འཕྲལ་གསལ་གྱུར་ཞེས་ཤ་གྲུས་ཞལ་ནས་ཐོས། །
རིང་མོའི་མཐར་ཡང་མི་འགྱུར་མནར་མེད་རྒྱུར། །དམ་པའི་ཡལ་འདབས་
གཡུར་དུ་བཀྲ་བའི་གཏམ། །ཤིས་པའི་སྦྱོར་བ་དང་བསྲེས་སྙན་འཇེབས་
འཕྲིན། །ཕྱོགས་ཀྱི་ཁྱོན་ཡངས་རྣམ་པར་ཡོངས་མཛེས་དང་། །ངག་གིས་
མཚོན་མིན་མཆོག་གསང་དགོངས་པའི་གནད། །ཚུལ་བཞིན་དབང་འབྱོར་
བཟང་པོའི་སྐལ་བ་ཅན། །ཁོང་ལ་དད་ཞེན་གཅིག་ཏུ་མཉམ་ངེས་ཀྱང༌།
དབང་གི་མིང་ཟུར་ལྡན་དེ་ནམ་དུའང༌། །མདུན་ལྷག་དུས་སུ་དམ་པའི་
རྟགས་གསལ་ཞིང༌། །གཅིག་ཤོས་གདུགས་ཅན་དམ་སྲི་གནས་སྤར་བའི། །
མཚན་མ་ཁོ་ནར་བྱུང་བའི་བཀའ་ཡི་འཕྲོས། །ཕེབས་སོགས་ཀུན་བཟང་བློ་
གྲོས་ཞལ་ནས་ཐོས། ༈ དུས་རིམ་སྐབས་ཤིག་མནན་པའི་ལས་སྦྱོར་ཐད། །
འགུག་སྔགས་དྲག་རོལ་ཚམ་རྔམ་གྱིས་དྲངས་བཞིན། །མདུན་གྱི་མནན་
པའི་དོང་དུ་རྒྱ་ཁྲ་ཡིས། །བྱི་འུ་ཆུང་ཞིག་བརྡས་ནས་ཚུད་པ་དག །དེར་
འཁོད་མཐོང་སྣང་གཅིག་མཉམ་བྱུང་བའི་མོད། །ཞིབ་པར་བལྟས་པས་
གཉིས་ཀ་མི་སྣང་ཡང༌། །ཤིན་ཏུ་དགྱེས་པའི་རྣམ་འགྱུར་མཛད་འདུག་
སོགས། །ཞབས་རིང་གཉེར་རྒན་དེ་ཡི་ངག་ལས་ཐོབ། ༈ ལྟ་བུའི་གར་ནང་

བླ་མར་སེང་གདོང་མའི། །བཀའ་དབང་གནང་སྐབས་དབང་གི་གཏོར་མ་
ནི། །མེ་དཔུང་འབར་བ་དཔོན་སློབ་གཉིས་ཀ་ཡི། །གཟིགས་སོགས་དེ་
གའི་ངག་ལས་གཟུར་གནས་ཀྱི། །ཐོས་པའང་ང་ཅག་སྒྲ་འཛིན་དག་ཏུ་སོན།
༈ ལོག་པའི་བསོད་ནམས་དུས་སུ་སྨིན་འགའ་ཡིས། །འཁྱོགས་པོའི་བློ་
དང་གྲོས་ཀྱི་ཐུགས་སུན་པས། །སྔར་ལམ་ཇི་བཞིན་ངེས་མེད་ཁོ་ན་ལས། །
བདག་འཛིན་དགོན་པ་སྤངས་པའི་ཐུགས་འདུན་གནང་། །གྲུབ་བརྒྱ་འཐོར་
བས་དགོན་བརྒྱ་ཐེབས་པ་བཞིན། །ངེད་རང་དཔོན་སློབ་ཆོས་བཞིན་ལྷུར་
བླངས་གཤིས། །གཅིག་ཏུ་འཚོགས་ལས་སོ་སོར་གྱེས་པ་དག །བསྟན་
འགྲོར་སྨན་ཞེས་ཡང་ཡང་བཀའ་ཕེབས་སྩལ། ༈ ནུབ་གཅིག་མནལ་ལམ་
རྫོགས་སྤྲུལ་མ་ཡུམ་གྱིས། །ངའི་བུ་ལོ་གྲངས་བཞི་བཅུ་ཞེ་དགུ་ལས། །ལོན་
པར་མ་གྱུར་ད་ལོ་ཤི་འདུག་ཅེས། །ཡུས་དང་བཅས་པས་མང་དུ་ངུ་བ་དང་། །
གཞན་ཡང་ལོ་དེའི་སྔ་ཕྱི་ཐ་དག་ཏུ། །དངོས་ཉམས་མནལ་ལམ་བཅས་ཀུན་
ཆེས་འཁྲུགས་ཤིང༌། །ལོ་མཇུག་དུས་རིམ་ཐད་དུའང་ཐན་ལྟས་བཅས། །
གསལ་ཡང་རང་གཞན་ཇི་མི་སྙམ་དུ་བྱས། ༈ ཕྱོགས་མེད་གཤེགས་ལ་ཉེ་
བར་མཁོ་བའི་ཆས། །ཚགས་སུ་གནང་བས་གཉེར་རྒན་དཀོན་རྡོར་དང༌། །
དགེ་སློང་སོགས་ཀྱིས་ནན་དུ་གསོལ་ནའང༌། །བཞུགས་པར་མ་གནང་

བཞུད་ལ་གཅིག་ཏུ་རེངས། །དེ་ཚེ་ཞལ་སློབ་རིགས་དང་དཔོན་བཅས་ཀྱིས། །
སྒྲུབ་གནས་འདི་ལས་གཞན་དུ་མི་འབྱོན་ཞིང༌། །སློབ་འབངས་ཐུགས་
བརྩེའི་འཇུག་པས་མི་འདོར་བ། །ཡུས་ཀྱིས་ཞུས་པས་བཞུགས་པར་ཞལ་
གྱིས་བཞེས། །དགུན་དེའི་སྐབས་ཤིག་ཛྙན་པཀྵིམ་པར། །དཔོན་སློབ་ཀྱིས་
བསྒྲིག་ཁྲིད་ཡིག་པུསྟི་ཀ། །གནང་ཞིང་བསྔགས་བརྗོད་དང་བཅས་མོས་
ལྡན་ལ། །ཉམས་ཁྲིད་འཆད་ན་ལེགས་པའི་གནང་བ་སྩལ། ༈མཁའ་དང་
ཉེར་སྤྱོད་གྲངས་སུ་དགུང་ཕེབས་པའི། །ན་ཚོད་ལྡན་ཞེས་ཤིང་ལོ་ཕག་གི་
ལོ། །གསར་དུ་ཚེས་པར་ཞལ་བསྲོའི་དུས་སྟོན་སོགས། །སྤྱི་དགོས་ཡོངས་
ཀྱི་དགའ་བའི་གསོས་སུ་བྱས། ༈ དེ་ལས་ཁྱད་པར་རིང་མོའི་དུས་ཤད་ནས། །
རྣམ་སྨིན་ཆེས་གནགས་མཐོང་བྱེད་གྱིས་དབེན་དེའི། །ཉེས་པས་སྦགས་
པའི་རོ་ལྡན་གྱིས་མཆོད་པ། །མཁྱེན་བཞིན་དག་ཏུ་དགྱེས་པའི་ཚུལ་གྱིས་
བཞེས། ༈དངོས་དང་བརྒྱུད་ཀྱིས་བསྟན་འགྲོར་སྨན་པའི་སླད། །འཕགས་
པ་ཐུགས་རྗེ་ཆེན་པོའི་དཀྱིལ་འཁོར་དུ། །སྐུ་ཉིད་གཙོར་གྱུར་འདུས་པ་བཅུ་
ཕྲག་ནི། །བརྒྱད་དུ་ཉེ་བས་ཉིན་མཚན་བཅུ་བཞིའི་བར། །སྐྱེ་བདུན་རིལ་བུ་
ཆེད་དུ་བསྒྲུབས་གནང་བས། །འཕུར་དང་འཕེལ་ཞིང་དྲི་བཟང་འཐུལ་བ་
སོགས། །འགྲོ་དོན་རྟགས་མཚན་མཆོག་ཏུ་གསལ་ནའང་། །ངེད་རང་སྒེར་

དུ་ཅུང་ཟད་འཚུབས་འདྲ་གསུངས། །དགེ་བླ་རྣམ་གཉིས་ཤ་བླ་རེ་སྒོམ་དང་། །
འབར་བླ་འདན་བླ་སོགས་ལ་རྗེ་ཉིད་ཀྱི། །སྐུ་གཟན་རེས་མཚོན་གནང་
སྦྱིན་དང་བཅས་ཏེ། །བླ་མར་གོ་སར་བསྔགས་བརྗོད་མཆོག་ཏུ་མཛད། །
འདུས་པ་རྣམས་ལ་སོ་སོར་གང་འོས་ཀྱི། །ཡོན་གྱི་དངོས་པོ་ཕུལ་ཞིང་དེ་
ཉིན་ནས། །སྔར་སྨོས་བཞེས་པ་དག་གི་རྐྱེན་བྱས་པས། །ཚབས་ཆེར་སྐུ་
ཁམས་ཉོགས་པའི་ངང་ཚུལ་བསྟན། །སྐུ་ཡི་འཁྲིས་རྩར་ཨིམ་མཆི་རྣམ་
གཉིས་ཀྱིས། །གཉན་རིམ་ཞིག་ཏུ་ངོས་འཛིན་བྱས་ནའང༌། །བསྙུན་ཚབས་
ལྕི་བས་ཞབས་རིང་སྤྱི་དགོས་ཀུན། །སྐྲག་ནས་མོ་སྨན་རྩིས་པའི་ལུང་བཞིན་
དུ། །སྡེ་ཧོར་གླིང་གི་སར་འཁོད་རིས་མེད་ཀྱི།།འདུས་སྡེ་ཆེ་ཕྲ་ཡོངས་ལ་དངོས་
པོའི་རྫས། །སྤོངས་དག་འབུལ་སོགས་ཕྱི་ནང་འགན་བཞེས་ཁུར། །ལུགས་
གཉིས་སྤྱན་མངའ་དབོན་ལོ་དཀོན་མཆོག་གིས། །ཉེར་གནང་སྨན་རི་བླ་མ་
བཀྲ་ཤིས་སར། །ཆབ་ཀྱི་བརྟག་པ་ཕུལ་བས་མཐོང་མ་ཐག །འབྲུམ་བུར་
ངོས་བཟུང་ཁོང་ཡང་སྐུ་རྩར་འབྱོར། །དཔོན་སློབ་གང་གི་ཐུགས་སྲས་དགེ་
བའི་བཤེས། །རྗེ་ཉིད་ཀྱིས་ཀྱང་བླ་མར་རྒྱུན་བསྟེན་པ། །དཀོན་མཆོག་བདེ་
ཆེན་པ་ཡང་ཆགས་ཕེབས་ནས། །བསུན་བཟློག་ཞབས་བརྟན་རྐྱེན་སེལ་
དབང་བཀའ་སོགས། །བསྙུན་ལས་གྲོལ་བ་དེ་སྲིད་བསྟར་ཆགས་གནང༌། །

ཞུགས་ཀྱི་ཕུང་པོར་ཤིང་བསྣན་ཇི་བཞིན་པར། །བསྙུན་ཚབས་ལྕི་བཞིན་
དགོངས་པ་གོང་དུ་འཕར། །ནད་བདག་རྒྱ་འདྲེ་མི་སྡུག་ཐལ་བའི་མདོག །
དཔུང་གི་ཚོགས་མང་ཐལ་འཚུབ་འཕྱུར་བཞིན་པ། །ཚད་མེད་སྙིང་རྗེ་
འཁྲུངས་པའི་མོད་ཡལ་ཞིང༌། །ཡང་ལྡང་ཡང་ཡལ་དམྱལ་སྣང་ཡང་སོས་
འདྲའི། །ཚུལ་དེ་ཉམས་ལ་ཞག་ཤས་བྱུང་བ་དག །ཡུལ་ལྷའི་རློམ་པའི་ཞིག་
མོ་སྟན་གྱོན་མས། །རྟེན་ཅིང་འབྲེལ་འབྱུང་ཆིབས་པ་ཞིག་ལ་ན་བཟའ་མཚོན་ཙམ་བཀལ་ནས་
གནས་ཁང་ལ་སྐོར་བ་དགུ་དང་དུང་ལན་དགུ་འབུད་པ་སོགས། རིམ་གྲོའི་བཅོས་ཀྱི་མོད། །རྒྱངས་
ཀྱིས་བྲོས་པའི་ཚུལ་གྱིས་མེད་ཐལ་གསུངས། །མ་མགོན་བསྲུང་མའི་ཚོགས་
དང་དམ་མནོས་པའི། །ཡུལ་ལྷ་ཕལ་ཆེར་བསྙུན་གཡོག་བྱེད་ཁུལ་གྱིས། །
སྐུ་ཡི་འཁྲིས་སུ་འདུག་པ་དངོས་ཉམས་ཆར། །ཡང་ཡང་གསལ་ཞིང་ཁྱད་
པར་གེ་མཛོ་ནི། །མི་དཀར་དུང་མདོག་བག་གྲོ་བརྗིད་ཆགས་པ། །ཡུན་རིང་
བར་དུ་འབྲལ་མེད་གཏན་ཆགས་ངོས། །བསྟུན་གཡོག་པ་རྣམས་ཐོ་ཕྱིར་
སོང་སྐབས་འགར། །སྐུ་ལུས་སྟེང་འོག་རེ་མོས་བརྗེ་བ་ཡི། །ཞབས་ཕྱི་
མངོན་སུམ་ཞུས་པ་དེའི་ལག་ཏུ། །ལྕི་བའི་ཉམས་བྲལ་ལྕི་ལེབ་སྐམ་པོ་དག །
བླ་འོག་བསྒྱུར་བཞིན་བདེ་ལ་འཇམ་པ་སོགས། །གཟུགས་ཅན་དག་གིས་
འགྲན་དུ་མི་འདུག་གསུངས།།དངོས་གཞིའི་བསྟུན་དེ་ཡར་དངས་ཅི་བཞིན་

པར། །ཉམས་རྨིས་དག་ཏུ་བསུན་ལྟས་སླར་འཚུབ་ཞིང་། །ཁྱད་པར་ནང་
གཅིག་ཉི་མ་རྩེ་ཤར་སྐབས། །བཞུགས་གནས་སྐུ་ཆས་ཞབས་འབྲང་ལ་
སོགས་པ། །མངོན་སུམ་དེའི་ངང་སྐུ་མདུན་ས་གཞིའི་ཆར། །འཇིགས་ལ་ཆེས་
རྔམ་འོད་ལྗང་གྲུ་གསུམ་དཀྱིལ། །བྱ་རོགས་མགོ་ཞིག་ནག་དཀྱུར་དོན་བྱུང་
རྗེས། །ལྷ་ཞལ་དཀར་པོ་འཛུམ་སོགས་གཟའ་བདུད་ཀྱི། །དབུ་རྣམས་དང་
ནི་སྐུ་ལུས་རིམ་བཞིན་དུ། །ཇེ་མཐོར་བྱུང་བཞིན་ཚེ་འདིའི་སྣང་བའི་ཆ། །
རིམ་པར་བསྡུས་པའི་སྤྲིན་བྲལ་ནམ་མཁའ་ལྟར། །བརྗོད་མེད་ངང་དུ་ཕྱམ་
ཕྱམ་བརྡལ་བཞིན་པར། །ཐུགས་ཀའི་ཐད་ཙམ་གཟའ་བདུད་ཆེར་མངོན་
སྐབས། །མདུན་ཐད་མཁའ་ལ་བལྟར་མི་བཟོད་པ་ཡི། །འོད་དམར་ཀ་ཏོ་ར་
ཡི་དབྱིབས་དཀྱིལ་ནས། །རྟ་མགྲིན་ལྷ་ལྔ་ཡུམ་བཅས་འོད་འབར་བས། །
ལྗང་ནག་འོད་དེ་ཟིལ་གྱིས་མནན་བཞིན་དུ། །ས་གཞིར་ཐིམ་ནས་འོད་
དམར་ཟེར་ཕུང་གིས། །སྣང་སྲིད་གང་བའི་ཉམས་བཅས་དགའ་སྤྲོའི་ངང་། །
ཚེ་འདིའི་སྣང་བ་ཉི་མ་ཤར་བཞིན་པད། །བསྲུང་མའི་སྐུ་དེ་མགྲིན་ཐད་ཡར་
བརྒལ་ན། །ངེས་པར་འཕོ་ལ་སོམ་ཉི་མི་འདུག་གསུངས། །བརྒྱུད་ཐག་ཉེ་
ཞིང་དམ་སེལ་མེད་པ་ཡི། །བྱིན་རླབས་ནུས་པའི་ཚ་ངར་ཐོལ་ལེ་བ། །
གཏེར་གསར་འཕགས་པ་ཐུགས་རྗེ་ཆེན་པོ་ཡི། །ཚོམ་བུའི་སྒྲུབ་པ་གནད་

དུ་སྨིན་པ་ཡིས། །ཞི་བ་ལྷ་ལྔ་དྲག་པོ་རིགས་ལྔའི་སྐུར། །བཞེངས་པས་དུས་
དེའི་གེགས་རྐྱེན་གསལ་བར་བཞེད། །སྐབས་དེར་ཤིག་ན་འབྲི་ཆུའི་འགྲམ་
ཤིག་ཏུ། །ཕ་མ་གཉིས་ཀྱང་ཁྱིམ་ཐབས་ཐོག་མའི་སྐབས། །སྐྱེ་བ་ལེན་མ་
རགས་པར་འདུག་ཟིན་ཀྱང༌། །ད་གཟོད་ཅི་འདྲར་འགྱུར་ཞེས་གསུང་
དགྱེས་གནང་། ༈ གསང་གསུམ་ཉི་མོར་བྱེད་པའི་དཀྱིལ་འཁོར་ཆ། །མི་
མཐུན་སྒྲ་གཅན་གེགས་ལས་གྲོལ་བ་ཡི། །དགའ་བའི་ལེགས་སྐྱེས་ཞལ་
བསྲོའི་སྟོན་མོ་སོགས། །ཉེ་འགྱང་བར་མའི་སོ་སོའི་འོས་མཚམས་ཕུལ། ༈
སོས་དེར་མི་དབང་ཆོས་ཀྱི་རྒྱལ་པོ་ཡིས། །ཀློང་ཆེན་བཀའ་འབུམ་པར་དུ་
བཞེངས་གྲུབ་པར། །བསྙུན་སེལ་བྱུང་སོགས་རྟ་དང་དངོས་པོའི་ཟོང༌། །
བདོག་པ་མཐའ་དག་ཡོན་ཏུ་ཕུལ་བར་གནང༌། །འཛིན་བྱེད་ཞེས་པ་མེ་ཕོ་
བྱི་བའི་ལོར། །དབོན་དང་གཉེར་རྒན་གཙོ་གྱུར་བདག་ཅག་རིགས། །མཁོ་
རྒུའི་འབྱོར་བ་གྱ་ནོམ་དང་བཅས་ཏེ། །བོད་ཡུལ་ཕྱོགས་སུ་བསྐྱོད་པའི་ཆས་
ཀ་བལྟར། །མགྱོགས་ཉིན་ཅུང་ཞིག་ཐུགས་མ་ཕེབས་དང་བཅས། །གཞི་
བྱས་གཉིས་ཆར་རྩུབས་པའི་གསུང་འཕྲོས་དང༌། །མྱུར་བར་འཁོར་ཞིང་
བསྲུང་མའི་འཁྲེན་ཞི་བའི། །རྟེན་འབྲེལ་ཡིན་གསུང་དར་དཀར་གཡབ་མོ་
བརྟུལ། །ངེད་རྣམས་སོང་འཕྲལ་སྐུ་མདུན་མཆིས་འགའ་ལ། །མདང་

གསུམ་བསྟན་འཕེལ་རྟ་དམར་ཞིག་ཞོན་ནས། །ཁྲོ་ཞིང་འཁང་སོགས་རྨི་
ལམ་ཆེས་འཁྲུགས་པ། །ཁོང་རྣམས་མགོ་ཐོན་ཅི་འདྲ་འབྱུང་ཞེས་གསུངས།
༈ རིང་མིན་དུས་ཆར་སྐྱབས་མགོན་མཆོག་སྤྲུལ་རྗེ། །སྐུ་ཁམས་བསྙེལ་
བས་མགྱོགས་པར་ཕེབས་དགོས་ཀྱི། །བང་མི་སོན་འཕྲལ་རུ་དམ་ཆིབས་
བསྐྱོད་ངོས། །མོ་རྩིས་ལུང་དང་སྨན་པའི་ངག་ཇི་བཞིན། །དེ་གའི་ཕྱག་རྫས་
སྤོངས་དག་ཚུལ་གྱི་ཁར། །རྒྱ་མཚོར་ཐིམ་པས་མང་སྣོན་དགོན་མིན་ཡང་། །
ཞབས་བརྟན་ཡོང་རེའི་ཐུགས་སེམས་རྩེ་གཅིག་གི། །རྐང་པ་ཆགས་པའི་
རྒོད་སྨད་གཅིག་མ་གཏོགས། །དབུས་སུ་དེད་འཕྲོས་འདིར་ཡོད་རྟ་དྲེལ་
སོགས། །རིས་མེད་དགོན་སྡེར་ཕུལ་ཞིང་འཚོ་བཞེས་ཀྱི། །སྐུ་ཡི་རིམ་གྲོར་
གཅིག་ཏུ་བརྩོན་པ་དང༌། །ཕྱོགས་འདིའི་གསོ་རིགས་མིང་ཙམ་འཛིན་
བཅས་དག །བློ་སེམས་གཅིག་པས་གསོལ་སྨན་འབུལ་སོགས་ཀྱིས། །
འགན་བཞེས་བར་མེད་གཅིག་ཏུ་གནང་ནའང། །རིམ་གྱིས་ལྕི་བའི་ཉམས་
ལས་ཡར་དྭངས་སྐྱེད། །ཅུང་ཟད་ཙམ་ཡང་གསལ་བར་མ་བྱུང་བས། །རེ་
ཞིག་ཐུ་དྲག་མཐོང་ཆོད་མི་འདུག་གཤིས། །འགྱང་ཙམ་ཕྱིར་ལ་འབྱོན་ན་
ཆོག་མིན་གྱིས། །བཀའ་འཕྲོས་གསོལ་བས་དེ་ཚེ་མཆོག་སྤྲུལ་རྗེའི། །ཞལ་
གྱི་དཀྱིལ་འཁོར་ཆེས་ཆེར་གནག་བཞིན་པས། །ཁོ་བོ་མལ་དུ་ལྷུང་བའི་

གནང་ཚུལ་དང༌། །རང་ལུགས་བསྟན་པའི་འགན་ཁུར་ནུས་པའི་མི། །ཁྱེད་
མིན་གཞན་ཞིག་ཡོད་དམ་ལེགས་པར་སོམས། །ཞེས་སོགས་གསུང་མཐར་
སྤྱན་ཆབ་ཤར་གནང་བས། །ཉེ་འགྱང་བར་མའི་ཞལ་སློབ་འདི་ཙམ་ནས། །
བདག་ལྟའི་ལུགས་གཉིས་ཀྱིས་རྨོངས་བྱ་བྲལ་བར། །དམ་ཚིག་གཅིག་པུར་
དགོངས་པས་འདི་ལྟ་བུའི། །ཐུགས་བརྩེའི་གཏད་ཕྱོགས་གནང་བའི་ངོ་
མཚར་ལ། །གཞིགས་ན་བཀའ་ཟུར་ཙམ་ཡང་ཉམས་པ་ནི། །དངོས་སུ་ལྟ་ཅི་
རྨི་ལམ་དག་ཏུ་འང་། །རུང་མིན་དགོངས་པའི་ཐུགས་འདུན་རྩེ་ཅིག་པས། །
དེ་ཚུལ་གསོལ་བས་དགྱེས་ཞལ་མཆོག་ཏུ་བསྟན། ༈ སྐོར་ཙམ་འདི་གར་
ཕེབས་ནུབ་རྨི་ལམ་དུ། །སྐྱབས་མཆོག་སྤྲུལ་བའི་སྐུ་དེས་རྗེ་ཉིད་ལ། །སྣག་
སྨྱུག་ཞིག་ཕུལ་ཕྱག་གསུམ་གནང་བའི་མཐར། །རྒྱངས་ཀྱིས་བཞུད་སྣང་
གསལ་ཞེས་ཐུགས་འཚེར་གནང་། ༈ སྐབས་ཤིག་མཆོག་སྤྲུལ་དམ་པའི་
ཞལ་སྔ་ནས། །ཁྱད་མཚར་བཤམས་བཀོད་སྔ་གོང་ནས་ཤོམས་དང༌། །
འདི་ལྟའི་ཚེས༡༨ཉིན་ལྟོས་བཅས་ལྷན་འཛོམ་ཐོགས། །ཞལ་ཆེམས་ཡོད་
སོགས་གཤེགས་རྒྱུའི་བཀའ་འཕྲོས་སྩལ། །ཁྲི་སོགས་མཆོད་རྫས་བཤམ་
བཀོད་ལེགས་གྲུབ་ནས། །ཇི་ཕེབས་བཞིན་གྱི་ཉིན་མོའི་དུས་ཀྱི་ཆར། །
ལེགས་པར་གཟིགས་ནས་ཁྲི་ཆུང་དམའ་འདུག་པས། །རྟེན་འབྲེལ་ཆེ་བས་

ཡང་འཆོས་ཀྱིས་ཞེས་ཕེབས། །ཐ་མའི་ཁྲི་ལ་དགྱེས་པའི་ཞབས་བཀོད་
ནས། །འདུས་པ་ཡོངས་ལ་འཁོར་བའི་རང་བཞིན་ལས། །བརྩམས་པའི་མི་
རྟག་གཏམ་གྱི་ལོ་རྒྱུས་འཕྲོར། །རྗེ་འདིར་ང་ཡི་བསྟན་པ་ཁྱོད་ཉིད་ལ། །
རྗེས་སུ་གཏད་པ་ཡིན་གྱིས་སྤྱི་སྒོས་ཀྱི། །མཆོག་དམན་བར་མ་ཐུགས་
བརྩེས་མི་འདོར་ཞིང༌། །བསྟན་པ་འཛིན་སྐྱོང་སྤེལ་སོགས་ལྷོད་མིན་གྱི། །
ཐུགས་བཞེད་དགོས་ཚུལ་རྒྱས་པར་གསུང་པའི་མཐར། །བདག་ལ་ལྟོས་
ཀུན་བདག་དང་ཁོང་གཉིས་པོ། །དབྱེར་མེད་མོས་པས་བཀའ་བཞིན་སྒྲུབ་
གྱིས་དང༌། །དགོངས་པ་རྫོགས་ཤིང་ཅུང་ཟད་འགལ་ཕྱིན་ཆད། །བདག་
དང་འབྲེལ་བ་མེད་སོགས་ཕེབས་པའི་མོད། །དེར་འཁོད་མཐའ་དག་རྔ་
མོང་བུ་སྟོར་བཞིན། །མྱ་ངན་གྱིས་གདུང་ཅི་བྱ་བརྟོལ་མེད་པས། །དེ་ཚེ་རྗེ་
འདིའི་ཐུགས་རུས་ཆེར་བསྐྱེད་དེ། །ད་དུང་འཚོ་བཞེས་རྟེན་འབྲེལ་མཆིས་
པ་དང༌། །ཅིས་ཀྱང་གཤེགས་ན་གདུང་ཉིད་ཅི་ལྟར་བགྱི། །བསྟན་ལ་ཕན་
ངེས་ཡང་སྲིད་མྱུར་འབྱོན་པའི། །ཞལ་བཞེས་དག་དང་དེ་ཡི་རིགས་དང་
རུས། །ཡབ་ཡུམ་རིམ་གྲོ་ས་ཕྱོགས་ཀྱིས་མཚོན་པ། །འདི་དང་འདི་ལྟའི་
གསལ་ཆ་ཕེབས་དགོས་སོགས། །གང་ཅིའི་ཞུ་འོས་ནན་དུ་གསོལ་བའི་ཚེ། །
གདུང་ཉིད་ཧྲིལ་པོར་བརྟེན་པའི་སྟབས་འགྲིག་ན། །ཤིན་ཏུ་ལེགས་ཤིང་དེ་

མིན་ཞུགས་སུ་སྦྱོང༌། །བཞུགས་ཡུལ་མཆོད་རྟེན་ཐུགས་ཚོད་བསྟུན་པར་
མཛོད། །ཤུལ་བཞུགས་ཁྱེད་རྣམས་མགོ་འོག་ལུས་ཚུད་ཀྱི། །ཐུགས་མཐུན་
དམ་གཙང་བསྟན་པ་གོང་དུ་འཕེལ། །ཁྱད་པར་ང་ཡི་རྟེན་གསུམ་ཡོད་དོ་ཅོག །
སྣ་གཅིག་ཙམ་ཡང་མ་ཉམས་མ་འཐོར་ཞིང༌། །ཡོངས་སྤྲོར་གྱུར་ན་བདག་
ཀྱང་མྱུར་དུ་འོང༌། །འདི་ཞེས་གསལ་ཆེ་དེང་འདིར་སྟོན་རྒྱུ་མེད། །ཞེས་
སོགས་བཀའ་ཡི་འཕྲོས་རིགས་ཞིབ་པར་གསན། །གཤེགས་ལ་ཉེ་བར་ས་
མནྟ་བཛྲ། །ཡུས་ཀྱིས་བརྣངས་བཞིན་དྲུང་དུ་ལྷགས་པ་ན། །ནས་དང་
ཕྲུགས་ཀྱི་དཔེ་ལས་བརྩམས་པ་ཡི།།དགོས་པ་ཅན་གྱི་ཐ་མའི་ཞལ་ཆེམས་
སྩལ། ༈གནམ་སྟོང་ཟླ་བཞིན་ཡེ་ཤེས་ཐུགས་རྗེའི་དངོས། །དེ་བཞིན་ཉིད་
དུ་དབྱེར་མེད་རོ་མཉམ་པའི། །ཐ་མའི་མཛད་པ་ཉེར་བསྟན་སྙིགས་མའི་ཆ། །
མཐོང་ཐོས་འདྲེན་པའི་ངོ་མཚར་ཅིར་ཡང་ངོམས། །རིས་སུ་མ་ཆད་རྣམ་
མང་གྲུབ་པའི་མཐའི། །འདུས་པའི་ཚོགས་དང་དགེ་བས་བཤེས་དུ་མའི། །
དགོངས་པ་རྫོགས་པའི་ཆོ་གའི་ཐབས་ཚུལ་གྱི། །བདུན་ཕྲག་བདུན་དུ་
མཆོད་སྤྲིན་ཅིར་ཡང་སྤྲོས། །མཆོག་དམན་སོ་སོར་འོས་འཚམས་ཡོན་གྱི་
དངོས། །རྒྱ་ཆེ་རྒྱུ་བཟང་གྲངས་མང་ཁྱད་མཚར་སོགས། །སྨུགས་འཛིན་
དབང་པོའི་དཔལ་ལ་འགྲན་བཟོད་པའི། །མཁོ་དགུའི་བདོག་པས་དགྱེས་

པ་མཆོག་ཏུ་བསྐྱེད།། ༈ གནས་ཚུལ་དག་དང་གཟེར་ཟངས་མཆོད་སྡོང་
སོགས། །བཀའ་དྲིན་བསྐྱང་དུ་གསོལ་བའི་སྙན་སྒྲོན་དག །འབུལ་བར་མི་
དམན་དངོས་པོའི་རྟེན་དང་བཅས། །ས་དབང་ཆོས་ཀྱི་རྒྱལ་པོའི་དྲུང་དུ་
བརྫངས། ༈ ཆེ་བསྒྲེས་ཞལ་ངོ་གཏེར་ཆེན་བསོད་ནམས་བཀྲ་ཤིས་ཕེབས་གདོང་རྗེ་འདི་
ཡི། །བསྟན་པའི་འགན་བཞེས་དགོས་སོགས་སྤྱི་སྒོས་ཆར། །འཕྲལ་ཡུན་
བསྟན་པའི་གསོས་སུ་འགྱུར་ངེས་ཀྱི། །གདུང་སེལ་བཀའ་དང་གྱ་ནོམ་སྐྱེས་
བཅས་ཕེབས། ༈ ལན་ཚྭའི་སྦྱོར་བ་དགོས་སོགས་འགྲིག་འགྲིག་གིས། །
ཁ་བཤད་རྫུན་རིས་རྗེས་འབྲང་སྐྱབས་མགོན་དེ། །ལན་གཉིས་ཞིང་དུ་
གཤེགས་པའི་སྡུག་བསྔལ་ཁུར། །བྱུང་ཞེས་རྗེ་འདིས་ཕྱིས་ཀྱང་ཐུགས་སྐྱོ་
གནང༌། །ཧྲིལ་པོར་རྟེན་པའི་ལག་ལེན་མ་འཁྱོངས་གཤིས། །ཞུགས་
སུ་ཕུལ་བས་གདུང་རུས་ལྕགས་གཅོད་དང༌། །ཐུགས་ལྗགས་སྤྱན་སོགས་
དད་པའི་རྟེན་ཕེབས་ཤིང༌། །ཡ་མཚན་ལྟས་ཀྱིས་ས་ཆེན་གཅིག་ཏུ་བཀང༌།
༈ རྣམ་འགྱུར་ཤིན་ཏུ་ཡུས་པའི་མདངས་ངོམས་ཤིང་། །དོན་དུ་རིན་བྲལ་
ཉེར་སྤྱད་ལ་བརྣགས་པ། །ལ་ལ་དག་གིས་ཚུལ་ལས་རིང་འདས་པས། །
དཔེ་ཟླར་འོས་པའི་རྣམ་ཐར་མཆོག་ཏུ་བསྐྱངས། ༈ཉིན་མོའི་ཆ་རྫོགས་སྲོད་
ལ་ཕྱོགས་པ་ནས། །མཚན་རྒྱུ་མཐའ་དག་བསྐྱོད་ལ་རེངས་པ་བཞིན། །

བསྟན་ལ་འཚེ་བའི་གཟུགས་ཅན་གཟུགས་མེད་ཚོགས། །བསམ་སྦྱོར་
གནག་པའི་ཤོམ་ར་གཅིག་ཏུ་བསྟར། ༈ བསྟན་འགྲོར་སྨན་པའི་འཇུག་
ལྡོག་བྱ་བའི་གནས། །མ་འདྲེས་གསལ་བའི་གསང་ལུང་འདོམས་པའི་ཆེད། །
པདྨའི་བཀའ་སྡོད་འཛམ་གླིང་སྐྱེས་བུ་གང༌། །གོང་མའི་སྲོལ་བཞིན་ཁོག་
ཞུགས་འབེབས་པར་གནང་།། ༈ཐོག་མའི་དུས་སུ་འཇིགས་འཇིགས་རྔམ་
རྔམས་ཀྱི། །ཀི་སྒྲ་དང་བཅས་སྐུ་གཤེགས་དེ་ཉིད་དང༌། །དམ་འབྲེལ་མེད་
སོགས་དེར་འཁོད་ཚི་ཆད་པའི། །མགོ་སྐོར་ཚིག་གིས་གསང་སྒོ་བརྟོལ་མེད་
བསྡམས། ༈ གསེར་གྱི་ཉི་མ་ཤར་གྱི་ཕྱོགས་ནས་ཤར། །ངོ་མཚར་འོད་
ཟེར་ནུབ་ཀྱི་ཕྱོགས་སུ་འཕྲོ། །སྐྱིད་མགོ་ཚུགས་པའི་དུས་འོང་བརྟན་
བརླིངས་ཀྱི། །མཛད་པ་ལྷུར་བཞེས་དགོས་སོགས་བཀའ་འཕྲོས་དང་། །
ཉེར་འཚེ་བཟློག་ཅིང་བཞེད་དོན་གྲུབ་པ་ཡི། །རིམ་གྲོའི་ཉེར་མཚོན་ལུང་
དུ་སྟོན་འོས་རིགས། །སྐུ་ཉིད་གཅིག་པུའི་དུས་དང་དུས་མིན་དུ། །འདྲི་བར་
གནང་ཞིང་དེ་ཚུལ་ཉམས་མིན་སྒྲུབ། ༈ སྐབས་དེར་སྐྱ་བྲག་དགེ་བསྙེན་
གཡོག་འཁོར་བཅས། །ཟིལ་ཕྲོམ་དྲུང་དུ་རྒྱུན་བར་བགྲོད་དགོས་ཀྱི། །ཡས་
ཕྱིར་ལམ་དུ་ཉིད་ལ་དོགས་བཞིན་པས། །དགོན་དེའི་བླ་གྲྭའི་ཟོལ་གྱིས་
ལྐོག་དག་ནས། །རྒྱུ་བ་ཉམས་རྨིས་ཆད་ལ་ཡང་ཡང་དུ། །གཟིགས་པ་ནུབ་

གཅིག་ཏིང་འཛིན་གྱིས་གཟིར་བས། །བོན་ཞྭ་དཀར་རུ་གྱོན་ཞིག་འཁོར་
ཚོགས་བཅས། །དྲུང་དུ་ལྷགས་ཤིང་སྐུ་ཟིལ་མ་བཟོད་པའི། །ཚུལ་གྱིས་ཕྱག་
འཚལ་ཞྭ་མོ་གྱོན་བཞིན་པར། །ཕྱག་དབང་ཞུ་རུ་བྱུང་བའི་སྐད་ཅིག་དེར། །
ཁོང་གི་མདུན་དུ་པད་ཞྭ་ཞིག་འདུག་པ། །གཡར་དམ་འཕོག་པའི་ཁུལ་གྱི་
བོན་ཞྭའི་སྟེང༌། །བཀོན་པས་ཅུང་ཞིག་དགའ་བའི་ཉམས་བཅས་སོང་། །དེ་
ཕྱིན་ཞྭ་མོ་གཉིས་བརྩེགས་གྱོན་བཞིན་པར། །ཡོངས་སུ་འདུན་པའི་རང་
བཞིན་ཁོ་ན་རུ། །འདུག་པ་ཡང་ཡང་གཟིགས་ཞེས་འཕྲོས་སུ་ཕེབས། ༈
ལྷ་ལྡན་ཕྱོགས་ནས་དཀོན་མཆོག་དར་རྒྱས་དབོན་པོ་གཤེགས་པའི་གཏམ། །གསན་
འཕྲལ་འདིར་ཕེབས་དངོས་ཆས་དམན་ནའང༌། །མ་ལེགས་གསོལ་བའི་
རྟེན་དུ་བྱུང་རིགས་ཀྱིས། །མཚོན་པའི་དངོས་པོའི་གཤེགས་རྫོངས་རྒྱ་ཆེར་
བསྒྲུབས། ༈ ཁྲ་བྲག་གཏེར་བྱོན་རྡོ་རྗེ་ཕུར་བ་ཡི། །ལྗགས་བསྒྲིགས་གནང་
སྐབས་ནུབ་གཅིག་མནལ་ལམ་དུ། །རྡོ་རྗེ་གཞོན་ནུ་གཙོ་དང་འཁོར་བཅས་
ཀྱིས། །ཉིད་ལ་ཕྱག་སྩལ་ཕྱག་དབང་གནང་བ་སོགས། །མངོན་སུམ་ལྟ་བུའི་
ཚུལ་གཅིག་བྱུང་ཞེས་པ། །མཁས་དབང་ཀུན་བློའི་ཞལ་སྒོ་ནས་ཐོས་ཚིག །
དཔྱད་ན་མཐའ་ཀླས་ཞི་ཁྲོའི་དཀྱིལ་འཁོར་ཆེར། །དབང་བསྒྱུར་རིགས་ཀྱི་
བདག་པོར་ཡོངས་གྲུབ་པའི། །རྨད་བྱུང་རྣམ་ཐར་སྟོན་དེར་མི་འདུད་སུ།

༈ ལེགས་པར་ལྗགས་བསྒྲིགས་གྲུབ་འཕྲལ་གནས་འདི་རུ། །གུ་རུའི་སྐུ་
རྟེན་གཙོ་གྱུར་སྒྲུབ་པའི་རྫས། །མ་ཚང་མེད་པར་ཡོངས་སུ་འདུ་བགྱིས་ནས། །
ལྗགས་བསྙེན་གནང་སྐབས་ཉིན་གཅིག་ཐུན་སྒང་དུ། །དཀོན་མཆོག་རྩ་
གསུམ་སོགས་ཀྱི་གསོལ་འདེབས་ཚིག །གནང་བ་ཐུགས་སྲས་སྐལ་བཟང་
དོན་ཡོད་པ། །ཉེ་བར་འཆགས་ཀྱིས་ཐོས་འཕྲལ་ཅི་སྙམ་བལྟས། །སྤྱན་
གཉིས་ནམ་མཁའི་མཐོངས་སུ་ཆེར་གཟིགས་ནས། །ཕྱག་གཉིས་ཐལ་སྦྱར་
མོས་འདུན་གནང་བ་མཐོང༌། །ལྗགས་ཐུན་གྲོལ་སྐབས་ཅི་ལགས་གསོལ་
བ་ཡི། །གུ་རུ་པདྨ་གསང་གོས་སྔོན་པོ་ཅན། །ཡུམ་གཉིས་བཅས་པ་མཇལ་
སྣང་བྱུང་ཞེས་གསུངས། ༈སྐུ་ཉིད་དང་ནི་རྡོར་འཛིན་མང་བཅས་གཙོའི། །
བསྙེན་སྒྲུབ་སྔོན་པོ་དུ་མས་རུ་དམ་དུ། །ཁྲ་བྲག་ཕུར་བའི་དཀྱིལ་འཁོར་ལ་
བསྟེན་པར། །བསྟན་ལ་སྡང་བའི་སྲི་ངན་དམ་སྲིའི་དཔུང༌། །བཟློག་དང་
མནན་པའི་ལས་སྦྱོར་ཆེད་གནང་གིས། །རྒྱབ་དཔུང་དག་ཏུ་འདུས་ཚོགས་
ཞིབ་རྒྱས་ཀྱིས། །ཏྲིག་ཁྲོམ་མ་དང་ཀི་ལའི་སྔགས་རྒྱུན་བཅས། །བདུན་
ཕྲག་གསུམ་གྱི་རྟགས་ཚད་འབྱོངས་པའི་མཐར། །གནད་ཀྱི་ས་དམིགས་དུ་
མནན་དེ་ཡི་སྟེང༌། །མི་ཤིགས་ཕྱག་རྒྱ་ཟུངས་བཞེངས་རབ་ཏུ་གནས། །
འབེན་དེར་དམིགས་ནས་བཟློག་དང་མནན་པ་ཡི། །ངག་འདོན་བསྟར་

ཆགས་བགྱི་བའི་སྲོལ་ཀ་བཙུགས། ༈འདིར་ཡང་ཉིད་དང་དཀོན་མཆོག་
བདེ་ཆེན་པ། །ཞལ་སློབ་གྲགས་རིམ་བཅས་སོགས་ཚན་གཉིས་ཀྱིས། །ཁྲོ་
ཕུར་ལ་བརྟེན་ལ་སྤྱི་སྒོས་བསྟན་པ་ཡི། །རིམ་གྲོར་ལས་ཀྱི་སྦྱོར་བ་གནད་
སྨིན་གནང༌། ༈དེ་ཐད་ཕྱི་དང་ནང་གི་སྦྱངས་པའི་གནས། །དུ་མས་ཆེས་
ལྷག་ཀུན་བཟང་བློ་གྲོས་པར། །རྒྱུན་བཞེས་སྐུ་གཟན་གནང་ཞིང་བླ་མའི་
ཁུར། །འཛིན་དུ་འོས་པའི་གསུང་གི་གནང་བ་སྩལ། ༈ སྐུ་ན་ཕྲ་མོའི་དུས་
ཞིག་ཉམས་རྨིས་ཆར། །བསྲུང་མས་གྲོགས་བཅས་རྦད་འདྲེ་རིམ་བརྟུལ་
ཚུལ། །འདི་ལོ་ཡན་གྱི་འབྱུང་འགྱུར་ལུང་བསྟན་འགའ། །འདུག་པ་ངོ་
མཚར་ཆེས་ཀྱང་འདིར་མི་སྤྲོ། ༈ ཕ་རོལ་གྱིས་རྦད་རྟོལ་པོའི་གཟུགས་ཀྱི་
མཆུ། །ཏིང་འཛིན་སྲད་བུའི་བཅིངས་སོགས་སྣ་ཚོགས་ཆོས། །སྒྱུ་མར་
འབྱོངས་པས་རྩེ་མོའི་རང་བཞིན་གྱིས། །གདོན་རིགས་བརྟུལ་བའི་བཀའ་
འཕྲོས་བསམ་ལས་འདས། །ལོག་སྨོན་དུས་སུ་བདོ་བའི་དམ་སྲིའི་དཔུང་། །
ཐུགས་བསྐྱེད་ནུས་པས་བཅོམ་དང་ཆབས་ཅིག་པར། །དབུ་འཕང་མཐོ་བའི་
མཚན་མ་ལེགས་གསལ་བས། །དགྱེས་པའི་རྫས་བཅས་བཏང་རག་མཆོད་
སྤྲིན་སྤྲོས་འདི་གའི་མགོན་ཁང་དུ་སྔ་སོར་རྡོར་ལེགས་རང་གིས་ཐུགས་བཞེད་ཀྱི་བརྡས་བསྐུལ་བས་རལ་གྲི་ཁྱད་
མཚར་སོགས། ༈ཨི་ཤྭ་ར་ཡི་འབྲས་ལྡན་དུས་ཀྱི་ཆར། །སྤྲུལ་དབོན་ཟུང་དབུས་

ཡས་ཕྱིན་འདུས་ཚོགས་ཀྱི། །གདན་ས་གོང་མར་གོང་མའི་འདས་མཆོད་དུ། །
སྐྱེ་བདུན་སྒྲུབ་གནང་འོས་འཚམས་སྐུ་ཡོན་བསྟར། །སྒྲུབ་ཆེན་ཚུགས་པའི་
ཉིན་ནས་ཕོ་བྲང་གི །མདུན་གྱི་རྫོངས་བུར་ཡིད་འོང་གཉིས་སྐྱེས་ཤིག །
བཅུ་ཕྲག་ཞག་ཙམ་དགའ་བཞིན་རོལ་པ་ལས། །འདི་ཀ་སྐྱིད་ན་ནམ་མཁའི་
བྱ་འཁོར་ཞེས། །རང་ལུགས་ངེས་གསང་སྙིང་པོའི་བསྟན་པ་འདི། །མངའ་
ཐང་མཐའ་རྒྱས་འགྱུར་བའི་རྟེན་འབྲེལ་དུ། །གཅིག་ཏུ་ངེས་སོགས་དགྱེས་
ཉམས་དུ་མ་བཅས། །སྐུ་འཁོར་ཀུན་ལ་ཡང་ཡང་འཕྲོས་སུ་སྩལ། ༈དད་
འབྱོར་ནོར་ལྡན་དཀོན་མཆོག་བསམ་འགྲུབ་པས། །ཡོན་གྱི་བདག་པོ་ཞུས་
ཏེ་རྗེ་ཉིད་དབུས། །ཞབས་འབྲང་དག་དང་གཡག་ཟེའི་འདུས་སྡེ་ཡི། །
རིགས་འདུས་འཕགས་པའི་དཀྱིལ་འཁོར་ལ་བསྟེན་པའི། །མྱོང་གྲོལ་དམ་
རྫས་རིལ་བུ་སྒྲུབ་པ་དག །བདུན་ཕྲག་གནང་སྐབས་རྩ་གསུམ་སྲུང་མ་ཡི། །
དམ་རྫས་འདིས་འབྲེལ་ལུས་ཅན་ཁྲི་ཁྲག་གསུམ། །གྲོལ་བའི་གནང་བ་
ཐོབ་ཞེས་ཡང་ཡང་བསྔགས།། ༈འདི་ལོའི་དགུན་ལྡོམ་གནང་ནས་གནས་
ཐོག་ཏུ། །ཕེབས་ཐད་ནོར་བུའི་གཟུགས་དབྱིབས་ངོ་མཚར་བ། །འདི་ནི་
དགོས་འབྱུང་ཡིད་བཞིན་ནོར་བུ་མཆོག །འཕགས་པའི་ཕྱག་ན་འདི་བཞིན་
བསྣམས་ཡོད་སྙམ། །ཞེས་སོགས་སྐུ་རྩེད་ཚུལ་གྱིས་ངོམས་པ་དང༌། །ད་ལྟའི་

འཕགས་པའི་སྒོམ་བཟླས་ཉུང་ངུ་འདིའི། །ལྗགས་ལུང་བཀའ་དྲིན་སྩལ་བར་
མཛད་ནའང༌། །ང་ཅག་ཞབས་རེང་བོང་བུའི་བློ་ཅན་དག །ལོ་རྒྱུས་འདྲི་
བའི་སྐལ་བས་ཡོངས་སུ་དབེན།། ༈ས་སྟག་ལོ་མགོར་དབོན་གྱི་གཤེགས་
རྫོངས་ཆེད། །ལེ་ནང་དགོན་དུ་རྗེ་ཉིད་དབུར་བཞུགས་ཀྱི། །དེ་གའི་འདུས་
སྡེའི་བུམ་སྒྲུབ་བདུན་ཕྲག་ཏུ། །སྒྲུབ་པར་ཡོན་གྱི་དངོས་པོ་རྒྱ་ཆེར་བསྟབས། །
ཐོག་མའི་སེར་སྦྲེངས་སྐབས་སུ་གདོན་ཆེན་གྱིས། །ཏེ་བོར་རློམ་པ་ཞིག་
གིས་མཐོང་ལམ་དུ། །རྗེ་དབོན་མཆོག་ཉིད་འཇིགས་རུང་ཁྲོ་བོ་ནི། །སྐུ་
མདོག་དམར་པོ་མེ་དཔུང་འབར་འདྲ་བ། །བལྟར་མི་ནུས་པའི་ཁྲོ་རྔམས་
གཏུམ་པའི་སྐུའི། །གནམ་སའི་བར་ཁེངས་དབུ་སྐྲ་སྤྲིན་གསེབ་གཡེང་།
སྟག་གི་པགས་པའི་ཤམ་ཐབས་ཁྲ་ཤིག་ཤིག །གསལ་བས་ཆེས་སྔངས་བླ་
བརྟོལ་ཅི་ཡང་སྨྲས། །རིང་ནས་ཆོས་ཁམས་དཀར་པོའི་མཐུ་དམན་ཞིང༌། །
མཆོག་གསང་དཀྱིལ་འཁོར་དུ་མར་དམ་རལ་བའི། །སྲི་ངན་དུས་སུ་ལྡང་དེ་
མི་བཟོད་པའི། །ཟུག་རྔུའི་ཚོར་བ་དང་བཅས་གཅིག་པུར་ཡིབ། །དེ་ལས་
གཞན་པའི་མི་ཕྱེད་འདུས་པའི་སྡེ། །ཉིས་བརྒྱར་ཉེ་བའི་རྣམ་དཀར་ལས་ཀྱི་
རྒྱུ། །རིམ་གཉིས་རྐྱེན་གྱིས་ཡོངས་བསྐྲུན་གྲུབ་གཉིས་འབྲས། །གཡུར་དུ་
སྨིན་པའི་སྐལ་པ་མཆོག་ཏུ་བྱས།། ༈ རྒས་ཤིང་ཆེར་འཁོག་ཨ་མ་རྒན་མོ་

ཞིག །རིང་དུ་གནས་པ་དགོན་དེར་གདོང་ཕྱོགས་བཞིན།།རྩེ་གཅིག་གསོལ་
བ་བཏབ་པས་རིལ་བུ་གཅིག །དེའི་དྲུང་འཕུར་སོགས་ངོ་མཚར་མང་དུ་
གསལ། ༈ ལོ་དེའི་སོས་ཀའི་ནུབ་གཅིག་རྨི་ལམ་དུ། །ཉིད་དང་ཕུར་སྐྱོང་
བསྲུང་མའི་ཚོགས་འགའ་བཅས། །བྱེ་མའི་རི་མཐོན་གནམ་དུ་སྙེགས་འདྲ་
བའི། །རྩ་བར་འདུག་པས་ནང་ཚན་མི་གཅིག་གིས།།ཁྱེད་དང་ནག་པོ་
བདུད་གཉིས་དཀར་ནག་གི། །བསྟན་པ་ཕམ་རྒྱལ་རྩོད་སླད་རི་འདིའི་རྩེར། །
སྔོན་ལ་སུ་སླེབས་རྒྱལ་བ་ཡིན་པས་ན། །བསྟན་འགྲོའི་བདེ་སྡུག་སྐབས་
འདིར་རགས་ལས་པས། །མ་འགོར་རྒྱུགས་ཟེར་བྱི་རུའི་ཕུར་བུ་གཉིས། །
ཁོང་ལ་གཏད་ཅིང་དེ་རྣམས་ཞད་ཉམས་བཅས། །འདུག་པར་ཁོང་གིས་སྐུ་
ཤུགས་ཆེར་ཕྱུངས་ཏེ། །ཕྱག་གཉིས་ཕུར་བུ་ཟུང་བཅས་ཕྱག་ཞབས་བཞི། །
རེས་མོས་ཚུལ་གྱིས་སྐད་ཅིག་ཙམ་ཉིད་ལ། །རྩེ་མོར་ཕེབས་ནས་ཁོ་དེ་གར་
སླེབས་སྙམ། །ཐུར་ལ་གཟིགས་པས་རི་སྐེད་མན་ཙམ་ནས། །བཞིན་མི་
སྡུག་པའི་མི་ནག་འཇིགས་རུང་ཞིག །རྩལ་ཤུགས་ཕྱུངས་ནས་གྱེན་ལ་
འཛེགས་གཟིགས་པར། །སྐུ་ཉིད་ལྷར་སྐུར་མོས་དང་གསལ་སྣང་སོགས། །
མ་ཡིན་འཁོར་འདས་ཆེ་བཙན་ཧེ་རུ་ཀཿ དབང་གི་ལྷ་དེ་ང་འོ་དགོངས་པ་
ཡིས། །བཅོས་མིན་ཐུགས་རྒྱལ་ཆེར་བཞེས་རྟ་ཡི་སྐད། །གཏུམ་རྔམ་ཆེ་སྙན་

འགྱུར་འཚེར་ལ་སོགས་པའི། །ཡན་ལག་དུ་མས་མཐོ་བ་ལན་གསུམ་དུ། །
བསྒྲགས་པས་སྲིད་རྩེ་ནས་བཟུང་ན་རག་ཡན། །ཁྱབ་སོང་དགོངས་ཤིང་ཁོ་
ཡང་སྔར་ཤུལ་དུ། །སྡུག་སྣང་དང་བཅས་ཐུར་ལ་ཁ་ཕྱོགས་པར། །འདུག་
པའི་ངང་དེར་མནལ་ལས་ལྡང་མ་ཐག །ངེས་པར་དེ་རིང་སུ་བྱུང་དེར་ལྟ་
དགོངས། །གདུགས་དེའི་སྔ་བར་མཚན་སྙན་ཅོ་པཎ་གྱིས། །ཡོངས་མཛེས་
གཉིས་ཕུང་སྒྱུ་མའི་བློ་ཅན་ཞིག །ལྷག་པའི་བཀའ་འཕྲོས་གསལ་བར་ཐོས་
ནའང༌། །འདི་ཞེས་མི་སྤྲོ་གློ་བའི་སྦུགས་སུ་སྦ།། ༈དབུས་གཙང་ཕྱོགས་ཀྱི་
རིས་མེད་མཆོད་གནས་ལ། །གོང་མའི་དགོངས་པ་རྫོགས་སླད་མཆོད་པའི་
སྤྲིན། །སྤྲོ་བའི་བྱེད་པོར་པདྨ་ཐེག་མཆོག་པ། །མཁོ་དགུའི་འབྱོར་བ་རྒྱ་
ཆེར་བཅས་ཏེ་བརྫངས། ༈དུས་དེར་ཕྱག་མཛོད་བླ་མ་པད་རྒྱམ་པས། །
རྣམ་འདྲེན་གོང་མའི་སྐུ་དྲིན་ཉེར་གསབ་ཕྱིར། །རིན་ཆེན་གཉིས་པ་ལྔ་
བཅུའི་སྲང་ལོང་གིས། །མཚོན་པའི་ཞལ་འདེབས་ཕུལ་བས་གཅིག་ཏུ་
དགྱེས། ༈ མཆོག་སྤྲུལ་རྡོ་རྗེ་འཆང་དེའི་རིགས་ཀྱི་གཅུང༌། །རྡོ་རྗེ་འཛིན་
པ་རབ་འབྱམས་སྤྲུལ་བའི་སྐུས། །གོང་མའི་རྟེན་གྱི་གྲས་ལས་གོང་མ་དེའི། །
ཞལ་ཚབ་ཡོང་ངེས་རྟེན་ཞིག་གནང་དགོས་ཞེས། །དངོས་དང་བརྒྱུད་ནས་
ཡང་ཡང་གསོལ་བ་ཡི། །ཕུལ་ན་གོང་མའི་བཀའ་དང་རྟེན་འབྲེལ་ཉམས། །

མ་ཕུལ་རྣམ་འདྲེན་དེ་ཉིད་ཐུགས་སུན་དོགས། །རྫ་དང་ལག་པའི་དཔེ་
བཞིན་ཅི་བྱར་དགོངས། །དེ་ཚེ་ཉིད་ཀྱི་འདི་གའི་རྟེན་གསུམ་རིགས། །འདི་
དང་འདི་བཞིན་མཆིས་ལས་ཐུགས་བབས་ཤིག །བཞེས་པར་གསོལ་བས་
ཨོ་རྒྱན་ཕྱག་དྲིལ་དངོས། །ཉང་གིས་གཏེར་བྱོན་མ་ཞེས་རས་ཛར་ལ། །
བཀའ་བཏགས་དང་བཅས་སྨིན་གླིང་རྟེན་གྲལ་དུ། །བཞུགས་པ་རིགས་
དབོན་དཀོན་མཆོག་དར་རྒྱས་ཀྱི། །མི་འཕང་གསེར་གྱིས་བླུས་པའི་ཁྱད་
ནོར་དེ། །ཆེས་ཆེར་ཐུགས་ལ་བཞེད་ཚུལ་ཕེབས་བཞིན་ཕུལ། །ཟངས་ཁལ་
བརྒྱར་ལོང་གསེར་སྲང་སོ་ལྔའི་མཚོན། །རྒྱུ་དང་ཡོན་དངོས་སྦམ་མཐོར་
ཕུལ་བ་ལས། །མཐོ་ཚད་བཅུ་གསུམ་གྲངས་ལྡན་ཁྱད་མཚར་གྱི། །མཆོད་
སྡོང་མི་དབང་མཆོག་གི་བཀའ་དྲིན་བསྐྱངས། །བོད་ཡུལ་རྟེན་གྱི་ཡ་གྱལ་
དཔལ་ཆེན་སྐུའི། །ཐོག་དྲངས་རྟེན་དང་གདུང་རུས་གཟུངས་ཀྱིས་མཚོན། །
རང་བསྲེལ་རྣམ་བཞིས་གཏམས་ནས་རྗེ་ཉིད་ཀྱིས། །རབ་ཏུ་གནས་པའི་ཆོ་ག་
རྒྱས་པར་གནང༌། །གང་ཚེ་ཉམས་ཀྱི་གཟིགས་མོར་བཱི་མ་དང༌། །དགྱེས་
པའི་བགྲོ་གླེང་བྱུང་སོགས་སྤྲུལ་བའི་སྐུ། །འགྲན་བྲལ་མྱུར་དུ་འབྱོན་པའི་
ལུང་བསྟན་པའི། །བཀའ་འཕྲོས་ཐོས་ཀྱང་སྨྲས་ལ་རོ་འཛིན་འཁུམ། ༈རྒྱུད་
ལྔར་འཁྱམས་པའི་ཚོགས་ལ་ཕན་དང་བདེའི། །ཐར་བའི་སྣང་འོད་གསལ་

ཕྱིར་གདུང་རྟེན་མདུན། །དངུལ་སྲང་ལྔ་བཅུ་ལས་བསྐྲུན་མཛེས་པའི་ཀོང་། །
མར་མེའི་རྒྱུན་བཟང་འཛུག་པའི་ཆོ་ག་བསྟར། །རྒྱང་གྲགས་ཙམ་གྱིས་ཆར་
ཡང་ཕྱོགས་འཐེན་གྱི། །རིས་སུ་དབྱེ་བ་བྱིས་པའི་བློ་ཅན་འགའི། །ཐུགས་
ལྗགས་སྤྱན་སོགས་གཟིམས་མལ་སྣང་བརྙན་དུ།།བཞུགས་པའི་ལས་དེ་
ཐུགས་ཀྱི་ཚོར་མར་བཞེས། ༈ རིང་ནས་ཉེ་བའི་གནས་པའི་ཞབས་རིང་
ཟུང༌། །འདི་སྣང་ལས་ཀྱི་ཞེན་པས་ཆེས་འཆིང་བར། །གཏན་བདེའི་སྣང་བ་
སྟོན་པའི་ཐུགས་བརྩེའི་འཕྲོས། །སྩལ་ཀྱང་སྐྱོ་བའི་རང་བཞིན་གཅིག་ཏུ་
བཟུང་། །མྱོས་ལྡན་ལོ་ཡི་ས་གའི་ཉ་བའི་ཟླར། །གླིང་དཔོན་བཞེད་སྐོང་
སླད་དུ་བུམ་སྒྲུབ་ཀྱི། །རྡོ་རྗེ་སློབ་དཔོན་གནང་ནས་དངོས་བརྒྱུད་འགྲོར། །
ཐར་བའི་ས་བོན་གསོས་སུ་ཐེབས་པར་མཛད། །བཞེས་པ་འདྲེན་པའི་དུས་
ཤིག་ཉམས་ཀྱི་ཆར། །བྱིས་པ་ཞིག་གིས་ཟས་དེ་མ་ཟ་ཞེས། །ལྷངས་ཀྱིས་
ཟེར་ངང་བཞེས་པ་དྲངས་བྱུང་བ། །དེ་ཉིད་གཏན་ནས་བཞེས་སུ་མ་མཉེས་
ཀྱང༌། །ཞབས་རེང་གཅིག་གིས་ནན་དུ་གསོལ་བ་ཡིས། །ངོ་མ་ལྡོག་པར་
ཅུང་ཞིག་བཞེས་གནང་བས། །སྐྱོན་གྱིས་སྦགས་པའི་ཟས་དེ་བུམ་ཅན་གྱི། །
སྦྱོར་བ་དྲག་པོའི་མོད་ལ་འཁྲུ་བར་བྱས། ༈ཕོ་བྲང་ཆེ་དེར་ཉམས་ཀྱི་
གཟིགས་ལམ་དུ། །སྐུ་ལྔའི་ནང་ཚན་སྐུ་ཡི་ཆོས་རྒྱལ་དེ། །དགེ་བསྙེན་

གཞོན་ནུའི་གཟུགས་སོགས་མངོན་རྟོགས་དང༌། །མཚུངས་པའི་དགྱེས་
ཞལ་བསྟན་ཞེས་འཕྲོས་སུ་ཕེབས། ༈ སྐྱེས་བུའི་ལུང་བཞིན་དགེ་བའི་ཟླ་
ཚེས་ཆར། །གཙུག་ལག་ཁང་གི་རྨིང་བཏིང་སྟོན་ཀའི་དུས། །ཀ་ཆེན་སོ་
བརྒྱད་ཀྱིས་བཏེགས་ཡང་ཐོག་བཅས། །འཕྲུལ་གྱི་བཟོ་བཞིན་གེགས་མེད་
ཡོངས་སུ་གྲུབ། །ས་དབང་མཆོག་གི་དྲུང་ནས་ཆེད་མངགས་ཀྱི། །མཁན་
དཔོན་ཟུང་གཙོའི་ལས་བྱེད་ཆེ་ཕྲའི་རིགས། །གང་འཚམས་ཡོན་གྱི་དངོས་
པོ་གྱ་ནོམ་པས། །ཆེས་ཆེར་དགའ་མགུ་རངས་པའི་གནས་སུ་བྱས། ༈ ཟླ་
ཚེས་དགེ་བའི་དུས་ཀྱི་ཐོ་རིངས་ཆར། །པད་འབྱུང་བླ་མ་དབྱེར་མེད་སྣང་
བརྙན་གྱིས། །བརྡ་ཡི་ཚིག་བཅས་ཡང་སྲིད་འབྱོན་ཟིན་པའི། །ལུང་གསལ་
བྱོན་ཚུལ་རེག་ཟིག་ལོགས་སུ་གསལ།། ༈ལྷུམས་ཀྱི་སྦུགས་ནས་སྙན་སྙན་
གསུང་སྒྲགས་ཤིང་། །གསང་བའི་སྒོ་ནས་ཉུགས་ཉུགས་ཞལ་བསྟན་སོགས། །
གཡོ་ཅན་དག་གིས་འགྲིགས་འགྲིགས་འགའ་བསྙད་པས། །ཅོལ་ཆུང་ཕལ་
ཆེར་འདར་འདར་ཁོ་ནའི་བྲེལ། ༈ ཡོབ་ཡོབ་འོག་ནས་རྡེལ་འཕར་ལྟ་བུ་
དག །བརྩེ་བརྩེའི་ཆ་ལྡན་ཕྱག་ན་པདྨོ་གང༌། །འཇིགས་འཇིགས་དུ་བརྫུས་
རྡོ་རྗེ་ནག་པོ་ཆེའི། །ཟབ་ཟབ་ལས་ཀྱི་སྦྱོར་བས་མིང་དུ་བྱས། ༈ གྲང་ངར་
དུས་སུ་སྐྱབས་མགོན་མཆོག་ཉིད་དང༌། །རིགས་དབོན་ཡོན་ཏན་བླ་མ་བིཀྵུ་

པ། །བདག་ཉིད་བཅས་པས་ཟླ་ངོ་གཅིག་གི་བར། །བདུད་འདུལ་ལུགས་
ཀྱི་བླ་སྒྲུབ་ལྗགས་བསྙེན་གནང༌། །དེ་ཚེ་རྗེ་ཡི་སྐུ་སྟོད་གཡས་ཀྱི་ཆར། །
ཐོག་བབས་དག་ཏུ་སྐྲངས་འབུར་ཚོན་མདངས་ཅན། །ཞག་ཤས་ནས་རྡོལ་
ཁྲག་རྣག་རྒྱུས་རོ་བཅས། །དོན་པ་སྔར་སྨོས་ཟས་ཀྱི་རོ་རུ་བཞེད། ༈ རྣམ་
གནོན་གསར་དུ་ཚེས་པའི་འགྱངས་མིན་དུ། །མི་གཙང་ཟས་ཞིག་དུག་ཏུ་
གནས་འགྱུར་པའི། །སྐུ་ཁམས་བསྙེལ་བས་ཅི་བྱ་རྟོལ་མེད་སྐབས། །བསྲུང་
མའི་རྒྱུད་བསྐུལ་སྐུ་ཁོག་གློ་བུར་དུ། །སླེབས་འཕྲལ་ཁོག་ཞུགས་ཞུས་པས་
ཨ་རུ་ར། །ཉེར་གཅིག་སྐར་ཆུང་སྤང་བའི་དྲོ་འཇམ་ཐང༌། །ཞག་གསུམ་
འགྲོ་བའི་ཐོ་རེངས་ཐོང་ཞེས་སོགས། །ཇི་ལྟར་གསུངས་བཞིན་བགྱིས་པས་
དེ་མ་ཐག །འཁྲུ་བར་གྱུར་པས་ཚེར་མ་ཕྱུངས་བཞིན་སོང་། ༈ སླར་ཡང་
ཉིད་ཀྱི་ཡང་སྲིད་འཚོ་བཞེས་ཆེད། །རེ་ཞིག་འདི་གར་བཅད་རྒྱར་བཞུགས་
པ་དང༌། །འཕྲལ་མར་སྐུ་རིམ་འདི་དགོས་ལུང་ཕེབས་ལྟར། །རིས་མེད་
འདུས་སྡེར་སྤོངས་དག་ཚུལ་དུ་ཕུལ། ༈ཀུན་བཟང་འོད་ཟེར་ཀུན་བཟང་གྲོལ་
མཆོག་དང༌། །པདྨ་བསྟན་འཕེལ་སོགས་ལས་ཡང་ཏིག་དང༌། །གཡུ་ཐོག་
སྙིང་ཐིག་རྭ་སྟོན་ཕུར་པ་སོགས། །གདམས་ཟབ་དུ་མས་སྔ་ཕྱིར་གསན་
བཞེས་གནང་།། ༈ ཁྱད་པར་དག་པའི་སྣང་བར་རྭ་སྟོན་རྗེ། །དཔལ་ཆེན་རྡོ་

རྗེ་གཞོན་ནུའི་སྐུར་བཞེངས་ནས། །བྱིན་རླབས་གདམས་པའི་བཀའ་གཏད་
ཡོངས་སྩལ་བའི། །ཐུན་མིན་ངེས་འདྲོངས་བྱུང་ཞེས་ཡང་ཡང་གསུངས། ༈རི་
མོས་གནས་ལ་བློ་འབྱོངས་དུ་མ་ཡིས། །སྐལ་བཟང་རྣམ་འདྲེན་སྟོང་གི་སྣང་
བརྙན་གཙོའི། །ལོགས་རིས་མཐའ་དག་ཞལ་བཀོད་ཇི་བཞིན་པར། །ཚོན་
གྱི་ལས་བཅས་འཕྲུལ་གྱི་དཔེར་འོས་བསྐྲུན། ༈འཛམ་གླིང་སྐྱེས་བུའི་བརྡ་
ཡིས་ལུང་བསྙད་པར། །རང་རིག་ཕལ་གྱི་མདུན་ཐད་རི་བོའི་སྤོར། །ལྟོགས་
བླ་བགྱིས་ཀྱང་ཉིད་ནས་བརྡའ་འགྲོལ་གྱི། །གསེར་སྲང་སུམ་ཅུ་འདི་ནས་
ཆེར་བརྟུལ་སྦྱོར། ༈པིར་ཐོག་མཆོག་དམན་འབྲིང་ལ་འོས་འཚམས་ཀྱི། །
རྒྱ་ཆེའི་དངོས་པོས་གཅིག་ཏུ་མགུ་བགྱིས་ཤིང༌། །རྡོ་རྗེ་འཛིན་དབང་དྲི་མེད་
ཞིང་སྐྱོང་གིས། །རབ་གནས་མེ་ཏོག་སྩལ་བར་ཡོན་གྱིས་མཆོད། ༈ སླར་
ཡང་རྟེན་དང་བརྟེན་པར་ཡང་བསྐྱར་དུ། །མཆོག་སྤྲུལ་ཀུན་བཟང་རྣམ་པར་
རྒྱལ་བའི་དབུས། །རིག་གྲོལ་འདུས་པ་ལྔ་བརྒྱའི་བདུན་ཕྲག་བར། །
རིག་འདུས་ཡང་ཟབ་བླ་མའི་དཀྱིལ་འཁོར་དུ། །སྐྱེ་བདུན་རིལ་བུའི་སྒྲུབ་པ་
དང་འབྲེལ་བར། དམ་ཚིག་ཕྱག་རྒྱར་ཡེ་ཤེས་ཐུགས་རྗེའི་བྱིན། །དབྱེར་
མེད་བརྟན་པའི་ཆོ་ག་གནང་བགྱིས་པར། །དྲིན་གསོའི་སྐུ་ཡོན་དུས་བསྟུན་
གཟབ་རྒྱས་ཕུལ། ༈བསྟན་དོན་མིང་བཏགས་རང་གཞན་དེ་འབྲེལ་བཅས། །

ལྕི་བའི་རྣམ་སྨིན་གསོག་ཏུ་མ་ཡིན་པར། །ཁང་མདོའི་ཕུགས་སུ་རིམ་
གཉིས་ལ་བརྩོན་པའི། །སྙིང་ལ་རུས་པ་ཅན་ཞིག་བསྐོ་བར་བཞེད། །བློ་
བརྟན་འདེངས་ཁོད་ཤེས་ཞིབ་དམ་ཚིག་གཙང༌། །ཨ་ཏིའི་ཡང་བཅུད་
འབུམ་ཕྲག་གདམས་པའི་ཕུལ། །སྒོམ་ལ་སྤྲོ་དེར་གནས་ཀྱི་བསྔགས་པ་
ཡིས། །ཆེས་ཆེར་དབུགས་དབྱུང་གྱ་ནོམ་སྐྱེས་བཅས་བརྫངས། །རིམ་པར་
དུས་དང་གང་ཟག་གྱིས་བཀལ་ཏེ། །དེར་འདུས་བྱིང་ཡང་འཕུར་འགྲོའི་
རང་བཞིན་གྱིས། །ངོ་མཚར་གནས་ཀྱང་རྒུད་པའི་རྣམ་འགྱུར་བཅས། །
དེང་སང་མི་རྟག་སྟོན་པའི་ཕྱི་ལོར་ཤར། ༈སྐྱབས་མགོན་གོང་མའི་རྗེས་
བཟུང་བྱིས་པ་ཞིག །གྲུབ་དབང་ངག་འབྱུང་པ་ཡི་སྐྱེ་བ་རུ། །ངེས་པར་
གནང་བ་ཞུ་རུ་བསྟན་འཕེལ་ཞབས། །འདི་གར་ངོས་ཕེབས་བགྱིས་པར་རྗེ་
འདི་ཡིས། །རིས་མེད་བསྟན་ལ་སྨན་པའི་ཐུགས་འབྱོངས་གཤིས། །ཅི་
དགའི་གནང་བ་སྩལ་བས་ཁོ་ནས་ཀྱང་། །འཕྲལ་ཡུན་ཕན་ཚུན་བསྟན་པ་
གཅིག་གྱུར་དང༌། །བྱས་པ་བཟོ་བའི་ཐ་ཚིག་འཇེབ་པར་འཆེས།། ༈ བསྲུང་
མའི་ལུང་བཞིན་ཡང་སྲིད་ཞབས་བརྟན་དུ། །རྗེ་ཉིད་རྡོ་རྗེ་ཕུར་པའི་སྐུར་
བཞེངས་ཏེ། །བདུན་ཕྲག་གསུམ་དུ་བསད་མནན་བཟློག་པའི་ལས། །
སྒྲུབ་པས་མཆོག་སྤྲུལ་ཟུང་དང་སྐུ་ཉིད་བཅས། །གེགས་ལས་གྲོལ་ཞིང་

གཞན་ལ་ཅུང་རྩུབ་པས། །བཀའ་འཕྲོས་ཕེབས་བཞིན་འགྱངས་མིན་ཕྱག་
བཟོ་པདྨ་རྒྱ་མཚོ་པ། །བསྙུན་གྱིས་ཟིན་པར་དེ་བཞིན་གཤེགས་པ་ཡི། །རང་
བསྲེལ་གྱིས་མཚོན་དམ་རྫས་གནང་བསྐུར་དང༌། །གཤེགས་པར་གྱུར་ཚེ་
སྤྱི་དགོས་བསྟན་པ་ལ། །ལྷག་པའི་སེམས་དང་ཞབས་འདེགས་སྦྱོར་བརྩོན་
ཁུར། །སུས་ཀྱང་འགྲན་ཟླ་བྲལ་ཞེས་སྐྱོར་སྐྱོར་དུ། །ལྗགས་བསྔོ་སྨོན་ལམ་
བཀའ་དྲིན་མཆོག་ཏུ་བསྐྱངས།། ༈འཇམ་པའི་དབྱངས་དངོས་ས་སྐྱ་བདག་
པོའི་དབུས། །རིས་བྲལ་རྣམ་འདྲེན་དུ་མས་ཚོགས་མཐའ་དག །ལྷན་ཅིག་
བགྲོས་བཞིན་སྐྱབས་མགོན་རྫོགས་ཆེན་པའི་ཡང་སྲིད་དག་གི་ལུང༌། །ཚིག་དོན་མཐུན་
པས་ངེས་ཤེས་གཅིག་ཏུ་འདྲོངས། ༈དེ་ལས་ཁྱད་པར་གྱ་མའུ་ཡི་ལོར། །
ཉིད་ཀྱི་ཉམས་རྨིས་ལ་ཕེབས་བརྡ་ཡི་ལུང༌། །བསྲུང་མའི་ལེགས་བཀྲོལ་
ཟླུམ་པོ་འཛིན་གྱི་ཆའི། །སོམ་ཉིའི་ངེས་ཉལ་སྣང་བ་མིང་དུ་བྱས། ༈ ཁྱུ་
མཆོག་ལོའི་སྨད་དགེ་བའི་དུས་ཚེས་ལ། །པདྨ་རྣམ་གསུམ་གཉེར་རྒན་
དཀོན་བསྟན་སོགས། །ངོས་འཛིན་འབུལ་བཏང་དམ་ཅན་བསྲུང་མ་ལ། །
སྙན་ཤལ་གྱིས་མཚོན་ཕྲིན་ལས་བཅོལ་བར་གནང༌། །མཆོག་གི་སྤྲུལ་སྐུའི་
སྔོན་གནས་རྗེས་དྲན་གྱི། །འཁྲུལ་མེད་ཡ་མཚན་མཆོད་འོས་སྣང་བ་ཡིས།
ལྟོས་བཅས་བློ་ཡི་པདྨོ་འཛུམ་པ་དང༌། །ལ་ལ་ཞིག་ནི་ཐུན་གསུམ་ལམ་དུ་

བཀོད། །དེ་ཚུལ་མདོ་ཁམས་ནོར་འཛིན་མཛེས་པའི་རྒྱན། །ས་ཡི་ཚངས་
དབང་མཆོད་ཡོན་ལྷན་རྒྱས་སུ། །སྙན་སྒྲོན་གསོལ་བས་ཤིན་ཏུ་དགྱེས་པ་
ཡི། །ལེགས་སོ་གནང་བས་དགའ་བ་མཆོག་ཏུ་བརྟས། ༈ སྣ་ཚོགས་ལོ་ཡི་
ཞལ་རས་གསར་ངོམས་པར། །མཛམ་གླིང་སྐྱེས་གཅིག་རྡོ་རྗེ་ལེགས་པ་ཡི། །
སྨིན་ཟླའི་དགའ་བ་གསུམ་པ་ཡན་ཆོད་ཀྱིས། །བླངས་དོར་གནས་ཀུན་
མ་འདྲེས་ལུང་དུ་བསྟན། ༈ སྒྱུ་མའི་རང་བཞིན་འཁྲུལ་སྣང་འཁོར་བའི་
ཆོས། །ཨེརཎྜ་བཞིན་སྙིང་པོས་དབེན་པའི་གཤིས། །གདན་ས་མཆོག་ཀྱང་
བར་གྱི་སྐབས་དག་ཏུ། །ཕལ་ཆེར་སྙིང་རླུང་ལྡང་བའི་ཡུལ་དུ་ཆས།། ༈ས་
ཡོས་སྟོན་ཀ་ནས་བཟུང་འདི་ཡན་དུ། །བཅད་རྒྱར་བཞུགས་གནང་གྲོལ་མ་
ཐག་པ་ནས། །རུ་དམ་ལ་ཕེབས་དེ་གར་བཞུགས་འཇགས་ངོས། །ཕྱི་ནང་
ལས་ཀྱི་ཤོམ་ར་གཅིག་ཏུ་བལྟར། ༈དེར་འདུས་ཚོགས་ལ་ཉིན་འགར་དབང་
དང་ལུང༌། །སྩལ་བའི་ཉིན་གཅིག་ཕྱག་རྡོར་དབང་གི་གོང་། །ཐུགས་རྒྱལ་
ཆེར་བཞེངས་བཛྲ་པ་ཎིའི་འཛབ། །དཔོན་སློབ་ཀུན་གྱི་ཡུན་གཅིག་དབྱངས་
སུ་བགྲངས། །ཞག་ཆས་དུས་ན་བདག་ཉིད་གཡར་ལམ་དུ། །མཆིས་འཕྲལ་
ཁར་སང་འདི་གར་དབང་བགྱིས་སྐབས། །གསང་བའི་བདག་པོའི་ཏིང་
འཛིན་ཆེར་གསལ་བའི། །ཉམས་ཀྱི་སྣང་ཆར་ཕྱོགས་ཀྱི་གདོན་ཆེན་ཞིག །

དཔུང་བཅས་འཇབ་བུའི་ཚུལ་གྱིས་དགོན་གནས་འདིར། །འཇུག་གྲབས་
མཐོང་བས་ཁྲོ་མཚོན་མེ་ཆར་དང༌། །དྲག་སྔགས་དབྱངས་སུ་བསྒྲགས་པའི་
མོད་ཉིད་ལ། །བསྐྲད་པའི་སྣང་ཉམས་བྱུང་ཞེས་བཀའ་འཕྲོས་ཕེབས།། །
ལས་ཀྱི་རྟུལ་སོགས་རྐྱེན་ཁ་བྱོལ་དོགས་པའི། །མངོན་ཆུང་ཟོལ་གྱི་ཡང་
སྲིད་སྐུ་ཞབས་སུ། །གསོལ་ཆའི་ཐེབས་མཚོན་སྐྱེལ་དུ་པདྨ་སྐྱབས། །བཏང་
བར་བྱིང་བོའི་བདེན་བདེན་ཅི་ཡང་བསྙད།། ༈རང་རིག་ཆེ་བསྒྲས་དབུས་སུ་
འདི་དགོས་ཀྱི། །བཀའ་མཆིད་བསྩལ་ཞིང་བདོག་པ་སྤྱན་ལམ་དུ། །བསྟར་
བས་ཤེད་པོ་ཆེ་ཡིས་ཐེག་ཙམ་དག །སྣང་བར་མཐོང་ཐོས་ཚོགས་ཀུན་ཡིད་
རབས་ཞུམས། ༈ཕྲ་རགས་ལས་ཀྱི་ཚུལ་དེ་འབྱོངས་མིན་གྱི། །ལེགས་ཉེས་
པྲ་བརྟག་ཏིང་འཛིན་དམིགས་པའི་འཕྲུལ། །བསྒྱུར་བར་གནང་བས་དེའི་ངང་
ཉམས་ཀྱི་ཆར། །རྗེ་ཉིད་དབང་ཆེན་དྲེགས་པ་ཟིལ་གནོན་སྐུ། །མི་ཚད་ཙམ་
གྱུར་དེ་མདུན་ཀཱ་པ་ལར། །བཅུད་ཀྱིས་གཏམས་པར་སྡེ་བརྒྱད་སྲོག་ཡིག་
རྣམས། །ཧྲོམ་མེར་འདུག་པ་ཕྱག་གིས་ཡོངས་བསྡུས་ཏེ། །ཞལ་དུ་གསོལ་
ནས་ཐུགས་སྲོག་པད་གདན་ལ། །བསྟིམ་པ་མངོན་གསུམ་ཇི་བཞིན་གསལ་
ཞེས་གསུངས། ། ༈ཡང་ཅིག་ཁང་ལས་གྱིས་མཚོན་བསྟན་དོན་འགའ། །
བགྲོས་པར་བསྲུང་མའི་ཚོགས་ཀུན་མཛོད་ཁང་དུ། །འཚོགས་ཤིང་སྒོ་ཐེམ་

སྟེང་དེར་བྲག་བཙན་པ། །འགན་ཁུར་ཆེ་ཉམས་བཅས་སོགས་རྨིས་ཞེས་
གསུངས། ༈ལ་ལ་ཙམ་ལས་མཆོག་དམན་འབྲིང་དུ་བཅས། །བསྟན་ལ་
སྨན་པའི་བསམ་སྦྱོར་གཅིག་མཉམ་ཀྱིས། །བགྱི་བར་འོས་ཀྱི་བྱ་བའི་
གནས་རྣམས་ལ། །སོ་ནམས་ལས་བཞིན་ངལ་པ་ཁྱད་དུ་བསད། ༈བསམ་
བཞིན་བསྟན་འགྲོར་རྗེས་ཆགས་རིམ་བྱོན་རྣམས། །གུ་ཡངས་ཅི་བདེར་
གཞོལ་ན་ཐུགས་བསྐྱེད་འབྲས། །ཉམས་པ་ལྟ་ཅི་བསྟན་ལ་ཅུང་འཚེ་གཤིས། །
ཡང་དབེན་དག་ཀྱང་ལོ་རྒྱུས་ལམ་དུ་གནང༌།། ༈དཔལ་མགོན་བསྲུང་མར་
བསྐང་གསོལ་ཟབ་རྒྱས་དང༌། །གྲུབ་དབང་རིན་པོ་ཆེའི་གཟིམ་བང་དུ་རྣམ་སྲས་ཀྱི་རྟེན་འཛུག་
ཆེད་གནང་གཡང་འབོད་ཉིན་བཞིན་དུ། །བགྱིས་པས་མཁོ་དགུའི་འབྱོར་
པའི་ཚོགས་མཐའ་དག །ཅི་དགར་སྤྱོད་དུ་ཆོག་པའི་སྐལ་པ་གྲུབ། ༈དགེ་
པར་རྨང་བཏིང་ཁྲུམས་ཟླ་རྫོགས་ཉེའི་གོང་། །བཀྲ་ཤིས་སྨོན་པ་ཡོངས་གྲུབ་
ཁང་གསར་ཆེ། །བཀོད་ལེགས་གཉིས་ཐོགས་ངོས་ཞལ་གྱིས་མཚོན་པ། །
ཉེ་ཞོ་མེད་པར་ལེགས་གྲུབ་དགའ་སྟོན་བགྱིས། །ཁང་བཟོའི་སྐབས་དེར་
ཉིན་མཚན་དུས་ཀུན་ཏུ། །བར་ཆད་བརྩམས་པའི་ལོག་འདྲེན་ཡོད་དོ་ཅོག །
གཟིར་མནན་གཅུན་པའི་སྔགས་དམིགས་ཏིང་འཛིན་འཕྲུལ། །ཆེད་དུ་
གནང་ཞིང་གྱང་བཟོ་ཐོན་ཉེ་བའི། །ནུབ་གཅིག་མཚན་སྣང་འོད་གསལ་

ཟིན་བཞིན་པར། །གནོད་བྱེད་ཡོད་མེད་ཉུལ་དགོངས་དགོན་པའི་ནང་། །
ཞིབ་ཏུ་བཙལ་བའི་ཐ་མ་ཐབ་ཚང་སྦྲའི། །སྒོ་ཁ་དག་དང་དེའི་གཡས་
འགྱངས་ཙམ་པར། །གདོན་གཟུགས་བཙུན་པ་རྒན་པོའི་ཉམས་ཅན་གཉིས། །
འདུག་པ་གཟིགས་མ་ཐག་ཏུ་སྦྲ་སྒོ་དེ། །ཆོས་ཀུན་རིག་ཐོག་གཅོད་རློམ་ཐོ་
ཅོ་ཡི། །སྤྱོད་པར་ཡོངས་མཐས་གཉིས་སྣང་ཟླ་གཟུགས་ལ། །བདེན་པར་
བཟུང་བ་དེ་དང་གཅིག་ཤོས་དེ། །སྔོན་དུས་དེ་ཡི་སྲོག་ལེན་བགེགས་ཆེན་
ཞིག །ཡིན་ངེས་དགོངས་ཤིང་ཁྱད་པར་རྗེ་དབོན་ཉིད། །ཀློང་གསལ་དུས་
སུ་ཁོ་ཡི་རྣ་བ་གཅིག །བཅད་སྙམ་འདྲ་དང་གཞན་གྱི་ཟེར་ཟློས་དག །
ཐུགས་ངོར་གསལ་བ་ལྟ་བུའི་རྣ་བ་ནི། །ཡོད་མེད་བརྟག་སླད་འཇབ་བུས་
ཁོའི་རྒྱུད་དུ། །ཕེབས་པས་རྣ་བ་གཅིག་ཤོས་མེད་པ་གཟིགས། །ཐོག་
བབས་ཚུལ་དུ་གཅུན་པས་དེ་མ་ཐག །ཁོས་ཀྱང་ལིང་གིས་སྐུ་ལ་འཆང་བའི་
མོད། །རྗེ་ཉིད་ཐུགས་ཀྱིས་མོས་པ་དེར་མཐུན་དུ། །སྒྱུ་མའི་འཕྲུལ་བཞིན་
སྐད་ཅིག་སྐད་ཅིག་ལ། །རྟ་ཕྱག་ཁྱུང་སོགས་ཡི་དམ་ཁྲོ་བོའི་སྐུ། །ཆེ་སྟེ་རི་
རབ་ཆུང་སྟེ་མི་ཚད་སོགས། །སོ་སོར་གནས་འགྱུར་ཇི་བཞིན་ཁོའི་གཟུགས་
ཀྱང༌། །དེ་དང་འཚམས་པར་གྱུར་བ་ཕན་ཚུན་གཉིས། །ཡུན་རིང་བར་
དུ་སྤྲུགས་བཞིན་རྡེབ་བཞིན་ངང༌། །གདོང་ལྔ་ཆུ་མཚོའི་གཟུགས་བརྙན་མ་

འཁུ་བཞིན། །གཉིས་སྣང་གིས་ཕྱེས་བཟང་རེ་ངན་དོགས་མཚང༌། །བློ་
འདས་དབྱིངས་སུ་རོ་གཅིག་འདྲེས་པའི་གདངས། །འཁོར་འདས་སྤྱི་གནོན་
འུབ་ཆུབ་ཆེན་པོར་བརྡལ། །དེ་ཚེ་ཁོ་ཡང་བཙུན་ཆུང་ཉམ་ཐག་གཟུགས། །
སྔངས་ཤིང་ཆེས་བྲེད་འདར་ཞིང་ཞུམ་པའི་ཉམས། །སྐད་མི་ཐོན་པ་ཙམ་
བཅས་ཅི་བསྒོའི་བཀའ། །ཉན་པར་གསོལ་བས་ལས་འབྲས་བསླུ་མེད་
ལས། །བརྩམ་པའི་སྡིག་སྤོངས་དགེ་བ་བསྒྲུབས་པའི་སྡོམ། །བསྩལ་བས་
གཞན་རྣམས་ཚུལ་བཞིན་སྒྲུབ་པར་འཆེས། །ཤུགས་དྲག་རླུང་བཞིན་གསོད་
གཅོད་སྡིག་སེམས་འདི། །ཅིས་ཀྱང་ལྡོག་ཐབས་གཏན་ནས་མི་འདུག་པས། །
ཟབ་དོན་གདམས་ངག་གནང་བར་ནན་ཏན་དུ། །གསོལ་བར་སྟོང་ཉིད་སྙིང་
རྗེ་རིན་པོ་ཆེས། །འཁོར་བའི་གཡུལ་ངོ་མ་ལུས་འཇོམ་པ་དང༌། །སྲིད་པའི་
སྡུག་བསྔལ་རྩད་ནས་གཅོད་ཞེས་སོགས། །གདམས་ངག་མགུར་དུ་བཞེངས་
པས་ཁོ་ཡི་རྒྱུད། །ཆེས་ཆེར་གྲོལ་ནས་ཞི་ཞིང་དུལ་ཉམས་དང༌། །དགའ་
ཞིང་སྤྲོ་བཅས་བག་ཕེབས་གནས་པའི་ཚེ། །དགོན་མདའི་བར་སྣང་ཁམས་
ནས་རོལ་མོའི་སྒྲ །ལྷང་ལྷང་གྲགས་ཤིང་གོས་ཆེན་ཇུས་མ་འདྲའི། །འོད་
མདངས་ཁྱུག་ཁྱུག་ནུབ་ནས་ཤར་ཕྱོགས་སུ། །མང་པོ་ཞིག་དག་ཁྲིག་ཁྲིགས་
འགྲོ་མཐོང་བའི། །ཐོག་མའི་སྒྲ་ཐོས་ཙམ་ནས་ལས་ངན་པོ། །བྱ་སྤུ་རླུང་

གིས་ཁྱེར་ལ་ཕྱོགས་བཞིན་པར། །སྡོད་མི་ཚུགས་པར་གཡེང་གཡེངས་ཚུབ་
ཚུབས་པོར། །གྱུར་ནས་ཕྱག་དང་ཞེ་སར་བཅས་བཞིན་གྱིས། །ད་ལམ་སྐོར་
ཅིག་ཅིས་ཀྱང་བཏང་འཚམ་དང༌། །ཇི་ལྟར་བསྒོས་པའི་སྡོམ་དང་དམ་ཚིག་
རྣམས། །ཚུལ་བཞིན་སྲུང་ཞེས་ནན་གྱིས་གསོལ་འདུག་པར། །དེ་དག་
བདེན་མིན་དགོངས་པས་གཞིགས་ཚུལ་གྱིས། །འགལ་བ་མེད་ཙམ་འབྱུང་ངོ་
ལྟ་བུ་ཡིས། །འོ་ན་ད་རྒྱུག་བྱས་པས་དེ་མ་ཐག །རླུང་ངམ་འཇའ་ཚོན་ཡལ་
བ་བཞིན་དུ་གྱུར། །དམིགས་པས་མ་གཅུན་སྔགས་ཀྱིས་མ་གཟིར་ཡང༌། །
ད་རྒྱུག་མ་བྱས་བར་དུ་ཡིད་ལུས་དེ། །གདོས་པོ་ཅན་ལུས་ལྕགས་སུ་
བཅུགས་པ་བཞིན། །སྟོང་ཉིད་ཕྱག་རྒྱས་འཆིང་དེར་མཚར་ཉམས་གནང་། །
༈ གྲུབ་ལ་ཕྱོགས་ཉེའི་གནས་སྐབས་ཅི་རིགས་པར། །གནས་ཚང་འཆོལ་
ཞེས་གཟུགས་མེད་ཚན་འགའ་ཡང༌། །ཉམས་རྨིས་དག་ཏུ་བྱུང་ཡང་ཏིང་
འཛིན་གྱིས། །བསྐྲད་པའི་མཚན་མ་གསལ་པོར་བྱུང་ཞེས་གསུངས། །དེ་
སླད་འགྱང་མིན་བསྲུང་མར་མ་བཅོལ་ན། །འོས་མིན་འཁྲི་དོགས་འདུག
ཅིང་ཁྱད་པར་དུ། །རྒྱལ་འགོང་དམ་སྲི་བརྡོ་བའི་དུས་ཡིན་པས། །དེ་ཡི་
གཉེན་པོར་བཅོལ་ན་ལེགས་འདུག་ཞེས། །བསྐང་གསོལ་ཟབ་རྒྱས་གནང་
ཞིང་ཕོ་བྲང་ཆེ། །སྐུ་ལྔར་གཉེར་གཏད་བགྱིས་ནུབ་ཉམས་རྨིས་ཆར། །གཙོ་

དང་འཁོར་བཅས་གནས་ལ་རྟེན་ཆགས་པའི། །ངོ་མཚར་མཚན་མ་མཆོག་
ཏུ་བྱུང་ཞེས་གསུངས། ༈མྱུར་འགྲོ་ལ་བརྟེན་ཕེབས་བསུ་རིང་ཐུང་བཅས། །
སྨིན་ཟླ༡་གྲལ་ཚེས༡་དགེ་བར་སྤྲུལ་བའི་སྐུ། །ཁྲིར་ཕེབས་ཞུ་རྒྱུའི་སྔ་ཉིན་
སྐྱབས་མགོན་ཆེའི། །སང་ཞོག་རྗེས་འབྲང་ཞིག་གི་འཚོ་བའི་ངོ་། །འདུག་
པས་ཁྱོད་ཀྱི་དམ་ཅན་བསྐང་གསོལ་བཅས། །འགྲུལ་སྣར་ཟོར་དུ་འཕོངས་
ཞེས་བདག་ཉིད་ལ། །བཀའ་ཕེབས་སྩལ་ཀྱང་ལྟད་མོར་འཇུངས་པ་དང༌། །
མིག་སྔར་མི་མཛེས་དོགས་ཀྱི་ཉམས་པར་བྱས། ༈དཀར་ཆའི་དགའ་བ་
གསུམ་པའི་འཆར་ཀའི་དུས། །མཚམས་སྤྲིན་མདངས་འཛིན་རིག་གྲོལ་
འདུས་པའི་སྡེ། །བདུན་བརྒྱར་ལོང་པ་ཚར་དུ་མངར་བ་ཡིས། །སྣ་ཚོགས་
མཆོད་རྫ་ས་བཅས་ཀྱིས་མདུན་བསུས་ནས། བལྟ་བས་ཆོག་མི་ཤེས་པའི་
མཛེས་སྡུག་སྐུའི། །མཚན་དཔེའི་དཔལ་གྱི་མཐོང་ཐོས་གཅིག་ཏུ་ཚིམས། །
ཆིབས་རྟ་གཞོལ་ཉེར་རྣམ་བཀྲའི་དཀྱུས་རིང་ཟུང༌། །ཁ་བའི་མདངས་
ཀྱིས་རྨས་པའི་ངང་ཚུལ་བཞེས། །གསུམ་ལྡན་རྡོ་རྗེ་འཛིན་དབང་དགེ་བའི་
བཤེས། །ཐེག་མཆོག་བསྟན་པ་འཛིན་པའི་རྒྱལ་མཚན་དེས། །མཐོན་
མཐིང་མཛེས་སྣུམ་ལྕང་ལོ་བསིལ་བྱས་ནས། །ཀུན་བཟང་ཐེག་མཆོག་
བསྟན་པའི་མགོན་པོ་རུ། །མཚན་གསོལ་གོང་མའི་ཆོས་ཁྲི་ག་ལ་བར། །

འགོད་པའི་ཞབས་འགྱུར་རྗེ་དབོན་ཉིད་ཀྱིས་འཇིགས་མེད་ངག་དབང་པདྨ་རྣམ་རྒྱལ་དུ་
མཚན་ཕུལ་གནང༌། །ཉི་སྤྲུལ་དབོན་སྤྲུལ་རབ་སྤྲུལ་འབྲུག་སྤྲུལ་གཙོས། །
ཡོངས་འཛིན་རྣམ་འདྲེན་དུ་མས་མགྲིན་གཅིག་ཏུ། །རྒྱལ་བ་ཚེ་མཐའ་ཡས་
པའི་དཀྱིལ་འཁོར་དང༌། །རྗེས་སུ་འབྲེལ་བར་རང་འཚོའི་རྟེན་འབྱུང་དག །
ཕུལ་ཞིང་ཤིས་པའི་མེ་ཏོག་འཐོར་བ་དང༌། །ཆབས་ཅིག་ཕན་བདེའི་ཉི་མ་
གཞོན་ནུའི་དངོས། །གྲགས་དཀར་ཚངས་ཆེན་ཞིང་འཕུར་སྡེ་བཞིའི་དཔལ། །
ཡོངས་སུ་འདུ་བའི་རྟེན་འབྲེལ་རང་འགྲིགས་པའི། །དགེ་མཚན་གྱིས་བཀྲ་
སྲིད་ཞིའི་མངའ་དབུལ་རྫས། །མ་ཚང་མེད་པའི་དགེ་ལེགས་མཆོག་ཏུ་
བསྟས། ༈ ཅུང་ཞིག་ལྟེམ་པའི་ཚུལ་དེར་ལ་ལ་དག །སྔ་ཕྱིར་མི་སེམས་ཉི་
ཚེའི་བསམ་སྦྱོར་གྱིས། །ཁོག་ལ་ཞབས་རྡོལ་དཔེ་སོགས་ག་ཞའི་ཚིག །
བསྙད་པ་བྱུང་མོད་དེངས་སུ་ཅི་སྙམ་ཀོ། །མཆོག་གསུམ་ཐུགས་རྗེའི་ཤུགས་
དྲག་བསིལ་བུ་ཡིས། །འགལ་ཆའི་ཆུ་ཁུར་མིང་དུ་བཏང་བ་ནས། །སློབ་
འབངས་འདུ་ཚོགས་རྒྱུ་སྐར་ལྟར་བཀྲའི་དབུས། །ངོ་མཚར་སྣང་བརྙན་ངོམ་
ལ་ཆས་པ་བཞིན། །སྤྱི་དང་དགོས་ཀྱི་ཞལ་བསྲོའི་གསོལ་སྟོན་རིགས། །
ལན་གྲངས་དུ་མར་བསྟབས་ཅིང་སྐུ་ཉེའི་ཆ། །ཉེ་འགྱངས་བར་མར་སྐུ་
གསུང་ཐུགས་རྟེན་གྱི། །མཚོན་པའི་འོས་འཚམས་མཁོ་དགུའི་འབྱོར་བའི་

བརྔན། ༈ རྒྱལ་བ་གསུམ་པར་སྐྱེས་བུ་ཁོགས་ཞུགས་སུ། །གསོལ་ནས་
མཆོག་གི་སྤྲུལ་སྐུའི་ཞབས་རིང་པདྨ་ཐེག་མཆོག་དང་པདྨ་སྐྱབས་སོགས་པ། །འདི་དང་
འདི་འགབ་གྱིས་མཚོན་སྟོན་འོས་ལུང༌། །མི་འགྱུར་རྡོ་ཡི་རི་མོས་རྗེས་
འགྲོར་བསྙད། ༈དཀར་པོའི་ཕྱོགས་ཀྱི་རྫོགས་པ་ཐ་མའི་ཉིན། །བསང་
བརྔན་རྒྱས་པར་བྱས་སྐབས་མཆོག་སྤྲུལ་ནས། །ཡུལ་སྐྱོང་ཀུ་ར་གཟིགས་
པའི་ཞལ་འཕྲོས་དང༌། །མཚུངས་པར་འདྲེན་པ་མཆོག་གིས་ཀྱང་གཟིགས་
ཞེས་གསུངས། ༈ ཕྱོགས་འཐེན་བསམ་པས་འཕྲལ་ཡུན་རང་བསྟན་ལ། །
ནོངས་པར་བགྱིད་པའི་ཐ་ཆད་རེས་འགའ་ཞིག །གང་དགར་དབྱུང་ནས་
གསང་བ་སྔགས་ཀྱི་བསྟན། །ཇི་བཞིན་འཛིན་པའི་གཉའ་ཤིང་ལྕི་བར་བྲེས།
༈ ཤིང་བྱ་ལོ་སོགས་སྔ་ཕྱིར་ལན་གཉིས་སུ། །ཉི་སྤྲུལ་སྤྱན་དྲངས་མཆོག་གི་
སྤྲུལ་བའི་སྐུར། །རང་ལུགས་སྔ་འགྱུར་རྙིང་མའི་བཀའ་གཏེར་གྱི། །
སྨིན་གྲོལ་གདམས་ཟབ་གསན་པའི་འགན་བཞེས་གནང་། ༈ བགྲང་བྱའི་
ཆེས་དུབ་སྐུ་རྟེན་རྒན་པ་དེ། །ལྔ་ལམ་གྱུར་པས་དེ་གོང་ལུང་ཇི་བཞིན། །
གཞོན་པར་ྋསྐྱབས་མགོན་ལྷན་རྒྱས་ཞལ་འཛོམ་ནས། །དྲག་འབེབས་དག་
ཏུ་སྐྱེས་བུ་ཁོགས་ཞུགས་གསོལ། ༈ འབྲས་ལྡན་དུས་ཤིག་རྗེ་ཡི་ཞལ་སྔ་
ནས། །མདང་གསུམ་ཉེ་སྐོར་ཐོ་ཕྱི་འདི་རྣམས་ཀུན། །ཤ་དང་ཁྲག་གི་རྫིང་

བུ་གྱུར་བའི་དབུས། །འོ་སྐོལ་ཚང་གི་བྱིས་པ་འདི་གཉིས་ཀྱིས། །མི་སྙིང་
རློན་པ་ཁྲག་དམར་ཙ་རེ་བ། །འདྲ་འདྲ་གཉིས་བཟུང་བདག་ལ་ངོམས་
བཞིན་དུ། །རྩེད་མོའི་ཚུལ་གྱིས་དགའ་བའི་གར་དང་བཅས། །མགོན་ཁང་
ཕྱོགས་སུ་དལ་གྱིས་སོང་བ་ནི། །མངོན་སུམ་དང་མཚུངས་ཉམས་རྨིས་
འདྲེས་མ་རུ། །གསལ་བར་བྱུང་ཞེས་ཕེབས་པའི་དགོང་མོ་ནས། །གཅིག་
རྗེས་གཅིན་ནོན་དག་ཏུ་བསྒྲལ་འོས་ཟུང༌། །ཕྱི་མཐའི་ལྟད་མོར་གཤེགས་
པ་ཐོས་པས་མཚར། ༈བསམ་གཏན་ཆོས་གླིང་འདུས་པའི་སྡེ་ཆེན་པོར། །
བསོད་ནམས་གསོགས་པའི་རྟེན་དུ་དངོས་པོའི་རྫས། །འབྱོར་ལྡན་ཚོགས་
ཀྱིས་སྔོན་ཆད་བཞག་པ་ཕལ། །ཡུལ་དུས་གང་ཟག་གྱིས་བཀལ་ནམ་
བཞུགས་ཀྱི། །ཆར་པར་ཕྱོགས་པའི་ལྷག་རོལ་ཕྲ་མོ་དང༌། །གོང་མ་རྣམ་
གསུམ་དག་ཞིང་ལ་གཤེགས་པའི། །དུས་དྲན་མཆོད་པའི་ཆོ་གའི་ཐེབས་
ཀྱིས་མཚོན། །གཅིག་ཏུ་བསྡོམས་ཤིང་དེངས་ནས་ཕྱི་མཐའི་བར། །གདན་
ས་མཆོག་འདིར་ཕྲ་དང་རགས་པ་ཡིས། །དངོས་པོའི་འབྲེལ་བ་ཆུད་མི་
འཛའ་བ་དང༌། །ཁྱད་པར་ལྔ་བདོའི་དུས་ཀྱི་བསྟན་དང་འགྲོར། །དངོས་
རྒྱུད་སྨན་པ་རྒྱ་ཆེན་ལ་དགོངས་ནས། །དགོན་གནས་ཇི་སྲིད་ལོ་ལྟར་སྐབས་
བཅས་ཀྱི། །ཤིན་ཏུ་ཡང་ཟབ་དཀྱིལ་འཁོར་དང་འབྲེལ་བའི། །དམ་རྫས་

སྒྲུབ་པ་ཉིན་མཚན་བཅུ་བཞིའི་བར། །སྲོལ་དུ་འཛུགས་པའི་དགོངས་པ་
གཅིག་ཏུ་བཞེས། །རེ་གཅིག་དགུང་ཀེགས་སྟེང་ཕེབས་མི་ཟད་ལོར། །ཐོག་
མར་དམ་རྫས་སྨན་སྒྲུབ་འཚོགས་བཞེད་ཀྱིས། །དགེ་བའི་ཟླ་ཚེས་དག་ཏུ་
ཉལ་འགྲོའི་འགྲམ། །རང་བྱུང་སྨན་གཞོང་གྱིས་མཚོན་ཉེར་མཁོའི་རིགས། །
ཚགས་སུ་བགྱིས་ཤིང་བདེ་མཆོག་འཁོར་ལོ་ཡི། །ལས་ཀྱི་གཞུང་བསྲང་
འཛབ་བཟླས་རྫོགས་པ་ནས། །ཐབས་ཤེས་ཕྱག་རྒྱའི་གར་གྱིས་སྨན་བཏུལ་
བའི། །རྟེན་འབྲེལ་སྔོན་དུ་འགྲོ་བ་གནང་མཚམས་ནས། །ཞིབ་མོས་བློ་
ལྡན་དཔོན་པོ་ཡོན་ཏན་གྲགས། །བདེ་འབྱོར་ཞབས་རིང་བཅས་ཀྱི་བར་
མེད་དུ། །བརྟུལ་ཞིང་བཙགས་པ་འགྲུབ་པ་དེ་ཡི་རིང༌། །ཉིན་མཚན་བདེ་
མཆོག་འཁོར་ལོའི་ལས་གཞུང་དང༌། །འབྲེལ་བར་ཁྲོལ་བུའི་སྒྲུབ་མཚོན་
འཛབ་བཟླས་སོགས། །ཉིད་ཀྱི་གནང་བས་ཞབས་འགྱུར་བདག་ཉིད་ཀྱིས། །
ཞུས་པས་ལན་གྲངས་ཁ་ཡར་དགྱེས་བཞིན་དུ། །ངེད་རང་གཉིས་ཀྱིས་ཇི་
ལྟར་བཟླས་པ་བཞིན། །ཆུ་ཀླུང་གྱིས་མཚོན་སྒྲ་རུ་གྱུར་ཏོ་ཅོག །སྨན་གྱི་
འཛབ་བུ་འུར་ལྡིར་སྒྲོགས་པའི་དབྱངས། །དངོས་ཉམས་དག་ཏུ་འཁོར་ཡུག་
བཞིན་གྱུར་པའི། །ཚུལ་འདིར་གཞིགས་ན་ད་གཟོད་འདུས་པའི་སྡེ། །
༈ རིག་དང་གྲོལ་བའི་ཡོན་ཏན་གྱིས་མཐོ་བ། །དུ་མས་ཉིན་མཚན་བཅུ་

བཞིར་སྒྲུབ་པའི་ལྟས། །བློ་ཡི་ཡུལ་ལས་འདས་པའི་ཡ་མཚན་འགའ། །
འབྱུང་བར་ལྟ་ཅི་སྨོས་ཞེས་དགྱེས་ཉམས་གནང༌། ༈ སྐབས་དེ་ནས་བཟུང་
ཟླ་བ་གཅིག་ཙམ་ཚུན། །བུད་མེད་མཛེས་མ་རྒྱན་ཆའི་འཕྱོར་བ་ཞིག །
དངོས་ཉམས་མནལ་དུ་ཡང་ཡང་ལྷགས་བྱས་ནས། །དཀོར་གྱི་བདག་མོ་ཞུ་
ཟེར་ནན་ཏན་དུ། །འདུག་པས་སུ་ཡིན་དྲིས་པར་ཟིལ་ཕྲོམ་གྱི། །བཙུན་མོ་
ཡིན་ཟེར་ཐ་མའི་དུས་ཤིག་ཏུ། །ངེད་ཀྱི་རྫས་འདི་རྣམ་སྨིན་ཆེས་ལྕི་བས། །
བསོག་པའི་སྐབས་མེད་མཆོད་དང་སྦྱིན་གནས་སུ། །ཅི་དགར་ཚོགས་སུ་
བཏང་ལ་རེམ་དགོས་ཤིང་། །ཁྱེད་ཅག་མོ་རིགས་སེར་སྣ་ཆེ་བ་ཡི། །ནོར་
ལ་འཁྲེང་སོགས་ཀོ་ལོང་ཆེས་དམ་པས། །དེ་ཕྱིར་གཏན་ནས་མི་འགབ་
ཞེས་སྙད་ཀྱང༌། །ཅི་ལྟར་བསྒོས་པའི་ཐ་ཚིག་མི་གཡེལ་པས། །ཅིས་ཀྱང་
གནང་བ་ཡོང་དགོས་ཟེར་འདུག་པ། །འོ་ན་དེང་ནས་བཟུང་སྟེ་ཇི་སྲིད་བར། །
ཀོ་ལོང་རུ་ང་ཕྲག་དོག་མེད་པ་དང་། །ཆོས་མཐུན་ཕྲིན་ལས་གཡེལ་བ་མེད་
པ་ཡི། །ཐ་ཚིག་བོར་ཞེས་ཚམས་རྔམ་གྱིས་སྡིགས་པས། །ཆེས་ཆེར་སྔངས་
བཞིན་ཁས་བླངས་བྲོ་བོར་ཚུལ། །གསལ་བར་བྱུང་ཞིང་དེ་ནས་ཞག་ཤས་
ཀྱི། །ནུབ་གཅིག་མནལ་ལམ་དག་ཏུ་སྔར་བཞིན་དུ། །རྒྱན་གོས་གྱིས་སྒེག་
ཚད་མེད་དགའ་ཉམས་བཅས། །གཏན་དུ་སྡོད་གྲབས་བྱེད་པའི་རྟགས་བྱུང་

གསུངས། །གནས་སྲུང་དཀོར་བདག་ཐམས་ཅད་བསང་ཞེས་པ། །བབས་
ནས་རྒྱུན་བསངས་ཆགས་མེད་གཏོང་བར་གནང༌། ༈ ཕྱི་དུས་འདི་ན་
རྨོག་གྲུབ་རིག་འཛིན་པས། །ཚུལ་དེའི་རྗེས་མཐུན་གཟིགས་མོར་གསལ་
བའི་འཕྲོས། །མཆོག་སྤྲུལ་དམ་པར་སྙན་སྒྲོན་གསོལ་འདུག་པས། །བསམ་
གྱིན་རིག་འཛིན་ཟུང་དེར་མོས་པ་གཡོ།། ༈དགེ་བའི་དུས་སུ་སྨན་རྣམས་
བརྩག་སྦོལ་སོགས། །ཞིབ་མོའི་ཕྱག་ལེན་བསྟར་ནས་སྤྲུལ་དབོན་ཟུང༌། །
གཙོས་པའི་ང་ཅག་དཔོན་སློབ་བཅུ་ཕྲག་གིས། །རིག་འཛིན་བཀའ་འདུས་
བདེ་མཆོག་འཁོར་ལོ་ཡི། །དཀྱིལ་འཁོར་ཞལ་ཕྱེས་ཚོགས་བསྐང་བརྒྱ་ཕྲག་
ཏུ། །གནང་བཞེད་ཐོག་མའི་ཉིན་ནས་དྲི་ཞིམ་དང༌། །ཉེ་འགྱང་བར་མའི་
ཡུལ་དུ་འཐུལ་བ་སོགས། །ངོ་མཚར་ལྟས་ཀྱི་ཡི་ག་མཆོག་ཏུ་སྤྲོ། ༈ ཆུ་སྟོད་
ཟླ་བའི་དགའ་བ་དང་པོ་ལ། །སྐྱབས་མཆོག་སྤྲུལ་དབོན་ཉི་ཟླ་ཟུང་གི་
དབུས། །རྡོ་རྗེ་འཛིན་པ་བརྒྱ་ཕྲག་ཉེ་བ་དང་། །ཡས་ཕྱིན་གཉིས་ཀའི་ཀློག་
སྤངས་འདུས་པའི་སྡེ། །དགུ་བརྒྱར་ཉེ་བས་ཉི་མཚན་བཅུ་བཞིའི་བར། །
རིག་འདུས་བདེ་མཆོག་འཁོར་ལོའི་དཀྱིལ་འཁོར་དུ། །མྱོང་གྲོལ་བདུད་
རྩིའི་སྒྲུབ་པར་ཡོངས་འགྲུས་པས། །གྲུབ་པའི་མཚན་མ་བློ་ལས་བརྒལ་
བར་འབྱོངས། །བཟང་པོ་གཉིས་པའི་སྐྱ་རེངས་འཆར་ཀའི་གོང༌། །དངོས་

གྲུབ་སྡུད་པའི་དམིགས་འཛབ་དབྱངས་ཀྱི་དུས། །ང་ཅག་ཐུན་མོང་སྣང་ངོར་
རྗེ་འདི་ཉིད། །ཅུང་ཞིག་མནལ་དུ་གཟིམས་པའི་ངང་ཚུལ་བཞེས། །དུས་
རིང་གོང་ནས་ཁྲ་ཁྲོར་གོམས་པ་ཡི། །རང་རིག་བརླང་པོར་སྤྱོད་པའི་མཆེད་
གྲོགས་དག །དངོས་གྲུབ་ལན་ལ་རངས་པའི་སྤྱོ་ཚིག་བཅས། །གྱ་ཚོམ་བྱ་
བའི་ཐུན་སུན་ཞུ་ལ་ཕྱོགས། ༈དེ་ཚེ་ཐུན་མོངས་མ་ཡིན་རྗེ་ཉིད་ཀྱིས། །
མངོན་སུམ་གཟིགས་མོར་མདུན་གྱི་དཀྱིལ་འཁོར་དེ། །པདྨ་འོད་ཀྱི་ཞིང་
ཁམས་གཞལ་ཡས་སུ། །གསལ་བའི་ཕོ་བྲང་ཤར་གྱི་སྒོ་དྲུང་དུ། །སྐུ་ཉིད་
གཙོར་གྱུར་འདུས་པ་བསམ་ཡས་ཀྱི། །བདུད་རྩི་སྒྲུབ་པའི་སྨན་དབང་ཞུ་
འདུན་པའི། །རྩེ་གཅིག་མོས་པ་དང་བཅས་དངོས་གྲུབ་འཛབ། །དབྱངས་
སུ་སྒྲོགས་པའི་ངང་དེར་སྒོ་ནང་ནས། །རིག་འཛིན་དཔའ་བོ་དཔའ་མོ་
བགྲང་ཡས་ཀྱི། །གདུགས་སོགས་མཆོད་སྤྲིན་ཐོགས་པའི་ཞབས་འགྱུར་
བཅས། །མཉམ་མེད་རྗེ་བཙུན་བློ་གྲོས་རྒྱ་མཚོ་དེ། །པད་ཞྭ་བེར་ཕོད་ལ་
སོགས་ཟ་ཧོར་ཆས། །ཡོངས་སྲས་རྡོ་རྗེ་དྲིལ་བུ་འཛིན་བཅས་པའི། །དབང་
རྫས་རྣམ་མང་ཆབས་ཅིག་བསྣམས་པ་ཡི། །དབང་བསྐུར་གནང་བའི་རིག་
འཛིན་པད་འབྱུང་དང༌། །འདྲེན་པ་མཆོག་དེ་གཉིས་སུ་བྱར་མེད་པའི། །
ངེས་ཤེས་འདྲོངས་ཤིང་དབང་བཞིའི་ཡེ་ཤེས་བྱིན། །གཅིག་ཆར་ནོད་པ་

བྱུང་ཞེས་དེ་མ་ཐག །བདག་ལ་བཀའ་འཕྲོས་གནང་ཞིང་སྒྲུབ་པའི་དབང་། །
བཞེས་ཤིང་དེར་འཚོགས་ཡོངས་ལ་བཀའ་དྲིན་སྩལ། ༈ གཉིས་ཕུང་རྒྱུས་
དབེན་ཟོལ་མེད་སྒྲུབ་ལ་བརྩོན། །ཕྲིན་ལས་མཆོག་ལྡན་དཀོན་མཆོག་བཀྲ་
ཤིས་དང༌། །ཀུན་དགའ་ནོར་བུ་སྙིང་བླ་སྐལ་བཟང་སོགས། །བུམ་པ་འཛིན་
པར་འོས་པའི་དབུགས་དབྱུང་བཅས། །མཆོག་དམན་འདུས་པར་འོས་
འཚམས་སྐུ་ཡོན་དང༌། །རང་གཞན་དེ་འབྲེལ་གྱིས་གཙོའི་མཁའ་མཉམ་
འགྲོ། །རྣམ་བྱང་ཐོབ་པའི་གཟིགས་པ་མ་སྨད་པས། །དམིགས་མཐའ་བྲལ་
བའི་རྒྱས་འདེབས་བཀའ་དྲིན་གནང་། ༈ སྤྱི་ལོ་མེ་ཕག་ཆོ་འཕྲུལ་ཟླ་བ་ལ། །
བླ་སྒྲུབ་ལ་བརྟེན་རིལ་བུ་སྒྲུབ་ལ་སོགས། །དེ་ཕྱིན་རྒྱུན་འཇགས་དག་ཏུ་
གནང་བ་ནས། །བླ་མར་འོས་སོགས་རིམ་ལྟར་མངའ་ཡང་གསོལ། ༈མཆོད་
ཡོན་གོང་མ་དག་ནས་རྗེ་འདི་ཡན། །གྲ་ཁྲལ་དོན་འདི་འཕེལ་འགྲིབ་ཆུ་བོ་
བཞིན། །གནས་དུས་རྫས་སོགས་རྐྱེན་གྱི་བསྒྱུར་ཁ་ཡི། །གསར་རྙིང་གཉིས་
ཀར་གདེགས་ཁེལ་བཀའ་ཡི་དབེན། །གང་ཚེ་རྗེ་འདིའི་རིས་མེད་རྒྱལ་བའི་
བསྟན། །ཕྱོགས་འཛིན་འོས་སུ་མེད་བཞིན་བདག་པོ་ནས། །ཕན་ཚུན་སོ་
སོར་གནང་འོས་དེ་ཡི་རིས། །རྩོད་བྲལ་བཀའ་ཁྲ་གཏན་ཚིགས་ཕེབས་པར་
གསོལ། །ས་ཡི་ཚངས་དབང་བློ་གྲོས་རྒྱ་མཚོའི་ཞབས། །ལྕམ་དྲལ་གསེར་

གཅིག་པར་བླ་མ་དེའི་མདུན་དུ། །ཉ་བོ་ལོ་བརྒྱད་བྱིས་པའི་ཚོད་ཙམ་ཞིག །
འདུག་པར་ཕུར་པ་བཏབ་པའི་མི་བཟད་པའི། །ཙིར་སྒྲ་དང་བཅས་བསྒྲལ་
བར་གྱུར་སོང་པ། །མིག་འཕྲུལ་ལྟ་བུའི་ཚུལ་ཞིག་བྱས་འདུག་སོགས། །
བསྙད་པ་གཟུར་གནས་དག་གིས་ཐོས་འདུག་ཀྱང༌། །བདེན་རྫུན་ཅི་ཆ་ངེས་
པར་བདེན་སྲིད་ན། །གྲུབ་པའི་མཚན་མ་དེ་ལས་གཞན་ན་ཅི། ༈ སྐྱབས་
མགོན་མཆོག་དེའི་ཐུན་མིན་དགོངས་པ་ཡིས། །རྗེས་སུ་གནང་བའི་དཀར་
གཏོར་དཔལ་མགོན་གྱི། །མདོས་རིམ་སྲིད་གསུམ་དགྲ་གདོན་བགེགས་ཀྱི་
དཔུང༌། །འཇོམས་པའི་འཕྲུལ་སྒྱོགས་བདག་གི་ཁྲིགས་སུ་བྱས། །དེ་ཚེ་
འོད་གསལ་ཉམས་ཀྱི་གཟིགས་མོ་ཡི། །དཀོར་ཆའི་བྱེ་བྲག་འདི་དང་འདི་
ལྟ་བུ། །མ་ཚང་འདུག་སོགས་ངོ་མཚར་དུ་ལས་འཕྲོས། །ཕེབས་པའང་ཇི་
བཞིན་དག་ཏུ་གསལ་བར་བཀོད།། ༈ ཐག་ཁྲ་སྦྲུལ་དུ་མཐོང་བ་ཇི་བཞིན་
པའི། །ཉིང་འཁྲུལ་གྱིས་བསྐྱེད་ཉལ་འགྲོར་བྱིང་རྣམས་ལ། །རྗེས་སུ་བརྩེ་
བས་ཞི་ཁྲོ་རིགས་བརྒྱའི་སྐུ། །སྲ་འཁྲེགས་ངོར་བཞེངས་རབ་ཏུ་གནས་པར་
མཛད། ༈དད་འབྱོར་སྟོབས་ལྡན་དཔོན་ཆེན་དཔལ་ལྡན་པའི། །བཞེད་སྐོང་
སླད་དུ་སྐྱེ་བདུན་སྒྲུབ་གནང་སྐབས། །རིལ་བུ་གཅིག་འཕུར་ཁོ་ཡི་ཞོ་ཕོར་
ཁར། །བབས་པས་དད་མོས་འདབ་སྟོང་ཅིར་ཡང་འཛུམ། ༈ས་དབང་

གཞོན་ནུ་ཆོས་སྐྱོང་མགོན་པོ་དེ། །ཕྱི་མཐར་ཡོལ་བའི་བསགས་སྦྱང་དག་
གི་སླད། །རྗེ་དབོན་མཆོག་འདི་རྒྱལ་ཁབ་ག་ལ་བར། །བཞུགས་འཇགས་
སྐབས་སུ་རྨོག་གྲུབ་རིག་འཛིན་དང་། །ཐོག་མའི་མཇལ་འཕྲད་སྐབས་སུ་
དགྱེས་ཉམས་བཅས། །དེ་རིང་ང་ཡིས་འཇིགས་འཇིགས་བྱེད་གསུངས་
ནས། །སྐུ་གཟན་སྤུ་ཅན་ཕྱིར་སློག་དུ་བཞེས་སོགས། །ལྡེམ་པོར་དགོངས་
པའི་ཚུལ་བཅས་མཇལ་འཕྲད་གནང་། །སྣ་ཚོགས་ཚུལ་ལས་བརྩམས་པའི་
བཀའ་འཕྲོས་དང༌། །ཁྱད་པར་རང་ལུགས་སྙིང་པོའི་དཀའ་བའི་གནད། །
རིམ་པར་ཕན་ཚུན་ཞིབ་ཏུ་མོལ་བ་ཡིས། །གཅིག་ལ་གཅིག་དག་དགྱེས་
པའི་ཕུལ་དུ་གྱུར། །སྔོན་དུས་རྒྱལ་དབང་པདྨ་འབྱུང་གནས་ཀྱིས། །རུ་དམ་
ལུང་པར་མ་ཡམས་སྲིན་པོའི་ཚོགས། །དམ་བཏགས་དུས་ཀྱི་ཕྱག་མཚན་
ཡིད་ལྷུང་མཚོར། །གཏེར་དུ་སྦས་པ་སླད་དུས་མཚོ་སྨན་གྱིས། །གང་དེར་
དངོས་སུ་ཕུལ་དེའི་གཙོས་པའི་རྟེན། །སྤྱན་འབེབས་ཞུས་པས་རྗེ་འདིའི་དེ་
དག་གིས། །བྱིན་རླབས་དགོས་ཚུལ་གསོལ་བར་རྨོག་གྲུབ་པས། །དེ་འདྲ་
གཏན་ནས་མི་ཕོད་ནན་གནང་ཀྱང༌། །ལྡོག་ཏུ་མེད་པར་རྗེ་དབོན་མཆོག་
ཉིད་ཀྱིས། །གཙུག་ཏུ་བཞེས་ནས་བདག་དོན་མཐར་ཕྱིན་ཅིང་། །གཞན་
དོན་ལྷུན་གྱིས་གྲུབ་པའི་སྨོན་ལམ་སོགས། །གནང་བར་གསོལ་བཞིན་དེས་

ཀྱང་དེ་བཞིན་སྩལ། །མ་ཡམས་ཙམ་མིན་རང་ཉམས་ཇི་ལྟར་ཚུལ། །ཞུན་
མཐར་རྩད་པས་ཨོ་རྒྱན་དངོས་བཞིན་གྱིས། །མོས་པ་ཐོབ་ཅེས་རྗེ་དབོན་
བླ་མ་ཡི། །ནམ་དང་ནམ་དུའང་བསྔགས་པ་ཁོ་ན་གནང་། ༈དུས་ཕྱིས་རྨོག་
གྲུབ་དེ་ཡི་ཞལ་སྔ་ནས། །བདག་སྔོན་སྡེ་དགེར་ཡོད་སྐབས་རྗེ་དབོན་དེ། །
མཇལ་བར་ཕྱིན་པའི་ཐོག་མའི་ཉིན་ནས་བཟུང༌། །དེ་གར་སྡོད་རིང་སྐུ་
མདུན་ནམ་སླེབས་དུས། །འདི་ཀོ་རྫོགས་ཆེན་དབོན་པོ་ཡིན་སྙམ་པའི། །
ཡིད་ཀྱི་འདུན་པ་ཙམ་ལས་མངོན་སུམ་དུ། །བལྟ་མི་བཟོད་འདྲའི་རྡོ་རྗེ་ཁྲོ་
ལོད་སྐུར། །མཐོང་བ་ཡིན་ཞེས་རང་གཞན་དུ་མར་གླེང༌། ༈ ལན་གྲངས་ཁ་
ཤས་མནལ་དུ་ཟིལ་ཕྲོམ་གྱི། །ཆིབས་ཀྱི་འཕོངས་བཞག་རི་ཁྲོད་ཕྱོགས་
ཤེད་ནས། །གཡའ་མའི་མ་ལ་གཅིག་བརྒལ་རྒྱབ་སྦས་ཡུལ་ཞིག །གཟིགས་
མོ་བསྟར་ནས་གནས་སྒོ་འབྱེད་པར་སྐུལ། །ཐུགས་ཉམས་མཚར་བས་རིག་
དབོན་ཡོན་ཏན་གྲགས། །ཞབས་རིང་དང་བཅས་ཕྱོགས་དེར་མྱུལ་བཏང་
བས། །ཤིང་འབྲས་བྱ་ཡི་ཟོས་པའི་བྲུན་མཚར་བཅས། །ལྔ་ལམ་དག་གྱུར་
ཉེར་རང་གནས་སུ་འབྱོར། ༈ ཡང་ཅིག་གཟིམས་སྣང་ཆ་ལ་དགོན་ཕུའི་
ཕྱོགས། །སྨན་མོས་གྲོང་ཁྱེར་བསམ་མི་ཁྱབ་པ་དང་། །དེ་དག་གཙོ་མོ་སྨན་
བཙུན་རྒྱན་ལྡན་མ། །ཤ་བ་ཡུ་མོ་ཞོན་ཞིག་འདུག་པ་དེ། །ཤིན་ཏུ་དད་པས་

མོ་ཡི་གནས་ཉིད་དུ། །གདན་འདྲེན་གསོལ་བ་དེ་གར་ཆགས་ཕེབས་ནས། །
སྨན་ཕྲན་མང་པོར་རྒྱུ་འབྲས་ལས་བརྩམས་པའི། །ཆོས་བཤད་གནང་ཤིང་
སྨན་གྱི་གཙོ་མོ་དེའི། །ང་ཡི་གནས་འདིར་ཡུལ་འདིའི་མི་གཅིག་གིས། །
བོར་སྟོར་རྗེས་སུ་དྲེགས་པའི་རླུང་འཁོར་ཞིག །བསྐོར་བས་ཤིན་ཏུ་ངེད་ལ་
གནོད་པ་དང༌། །ཁྱད་པར་ཁོ་རང་ཚང་ཡང་ཤུལ་མེད་དུ། །ཉེ་བར་གྱུར་
པས་ཉིད་ཀྱིས་འཁོར་ལོ་དེ། །ལེན་གྲོགས་ཞུ་སོགས་ཡང་ཡང་བྱུང་བའི་
འཕྲོས། །ང་ཅག་ཁ་ཤས་དག་ལ་གནང་འདུག་པ། །ཞིབ་མོས་བློ་ལྡན་ཨིམ་
མཆི་གསེར་འོད་ཀྱིས། །རྫི་བོ་སོགས་ལ་རྨེལ་པས་འཁོར་ལོ་ཞིག །ཡོད་
སྐད་ཐོས་འཕྲལ་ནང་བྲན་མི་གཉིས་ཙམ། །ཆེད་དུ་མངགས་པས་ཇི་བཞིན་
ལག་སོན་པ། །སྐུ་མདུན་དག་ཏུ་ཕུལ་བ་བདག་གིས་ཀྱང༌། །མཐོང་བས་
གཏེར་ཁ་གོང་འོག་དུ་མ་ཡིས། །དམ་ཅན་དྲེགས་པའི་རླུང་འཁོར་ཞིག་
འདུག་ཤིང༌། །གཉིས་གསུམ་ཞག་གི་དུས་སུ་བདག་ཉིད་ལ། །འཁང་ཚིག་
སྨྲས་ཞིག་བྱུང་དེའི་སྐོར་རམ་སྙམ། ༑དད་འབྱོར་དང་ལྡན་ཨ་གྲོ་ཨོ་རྒྱན་
སྲུང༌། །ཤི་བའི་དགེ་རྩར་ཡས་སྨད་གཟིགས་ཆེན་མདའི། །པད་འབུམ་ཁུག་
ཏུ་རྗེ་འདི་དབུར་བཞུགས་ཀྱིས། །སིདྡྷི་བུམ་སྒྲུབ་མཛད་སྐབས་སྔོ་དྲོའི་ཆའི། །
བྱིན་འབེབས་དུས་ཐད་ཉིན་བཞིན་ཐང་མོ་ཆེར། །ཐོལ་ཐོལ་སྨན་དྲི་ལྟ་བུའི་

དང་བཅས་གང་མོས་ངག་ཏུ་བསྒྲངས། །ཐོག་མར་སྒྲུབ་པའི་དབུ་བརྩམ་ཐ་
མའི་བར། །རུས་འདྲེ་ལྟ་བུའི་མ་རུང་རྒྱལ་འཁྱམས་ཀྱི། །རྒྱབ་རྟེན་ཏེ་ཕུར་
ལ་སོགས་དམ་སྲི་ཡི། །བྱས་པའི་འཚུབ་ཉམས་ཤིན་ཏུ་ཆེ་འདུག་སོགས། །
ཡང་ཡང་གསུངས་ཤིང་རྨུགས་པ་འཐིབ་པ་ཡི། །འདུས་པའི་ཚོགས་ཀྱང་
ངལ་དུབ་སྣང་བས་གཙེར། ༈ཁྲོ་ནང་ཚེ་ཕྱུགས་ཉ་འཕེན་ཁག་གཉིས་པར། །
སིདྡྷི་བུམ་སྒྲུབ་གནང་ནས་གྲོལ་བའི་ཉིན། །ད་ནང་ཐོར་ཁའི་དུས་སུ་ཟིལ་
ཕྲོམ་སོགས། །གཟུགས་མེད་འདུ་ཚོགས་བགྲང་དུ་མེད་པ་ཡི། །ད་ལམ་
དབང་འདི་ཐོག་མར་ངེད་རྣམས་ལ། །མ་གནང་ཐབས་མེད་ཡིན་སོགས་
མཚར་བོ་འགའ། །ཟེར་བ་བྱུང་སོགས་ཕེབས་བཞིན་དགྱེས་ཉམས་ངང་། །
མྱོང་གྲོལ་རིལ་བུས་ཐོག་དྲངས་སྒྲུབ་རྫས་དང༌། །རིན་ཆེན་འབྲུ་སྨན་དར་
ཟབ་གྱིས་བཏམས་པའི། །གཏེར་བུམ་ལྷ་མཚོར་སྐུ་ཉིད་དངོས་བྱོན་གྱིས། །
ཕུལ་ཞིང་བསྟན་འགྲོར་སྨན་པའི་སྨོན་ཕྲིན་གནང་། ༈ འདིར་བཞུགས་
སྐབས་ཤིག་ནམ་ལངས་ཕྱོགས་ཙམ་དུས། །སྣག་སྨྱུག་དང་བཅས་བདག་
ཉིད་ཤོག་གསུངས་ལྟར། །སྐུ་མདུན་ཕྱིན་པས་ད་ནང་ཐོ་རེངས་ཁར། །འོ་
སྐོལ་གཉིས་པོ་ཚེ་རབས་ཐོག་མེད་ནས། །ཐ་མའི་བར་དུ་འབྲལ་མེད་ཚུལ་
འགའ་དང༌། །སྐབས་འདིར་རང་གཉིས་འབྱེད་པའི་གཡོན་ཅན་ཞིག །ག་

ཤིག་ཚེ། །དེ་བཞིན་བྱུང་བའི་ཚུལ་དང་ཤེལ་དཀར་དེ། །དམ་ཚིག་གཙང་
བའི་བརྡ་ཡིན་ལྷ་ཚོགས་ཀུན། །ཁྱེད་ཀྱི་མེས་པོ་ནས་བཟུང་བསྟེན་པའི་ལྷ། །
ཡིད་བཞིན་ལྷག་པའི་ལྷ་རུ་བཟུང་གྱིས་དང༌། །ཤིན་ཏུ་ལེགས་པའི་འཕྲོས་
དང་སྔོན་དུས་ཤིག །ནམ་མཁའ་གཡའ་དག་ཉི་འོད་ཆེས་གསལ་བར། །རུ་
དམ་དགོན་ཕུའི་གངས་བྲག་མཚམས་ཤིག་ཏུ། །གོང་ན་གསུམ་བཅས་བཞི་
པར་རྗེ་ཉིད་དང༌། །དེ་འཕྲོར་གཅིག་རྣམ་འདུག་པས་ལྔ་ཀའང༌། །གཅེར་བུ་
རྣལ་འབྱོར་སྤྱོད་པའི་ཆ་ལུགས་ཅན། །ཕྱག་གཡོན་མཉམ་བཞག་གཡས་ན་
ཀ་པཱ་ལ། །ཆང་གིས་བཀང་བ་རེ་བསྣམས་གསོལ་བཞིན་པའི། །གཟིམས་
ལྟས་མངོན་སུམ་ཇི་བཞིན་གསལ་ཚུལ་དང་། །དེ་ཡང་རུ་དམ་གདན་སར་
རང་ལུགས་ཀྱི། །ལྟ་གྲུབ་གཙང་མ་འཛིན་པ་སྔོན་བྱོན་གསུམ། །དུས་དེར་
ཉིད་དང་སླད་ནས་གཅིག་འབྱུང་བའི། །ལྟས་སུ་འདུག་སོགས་འབྲུག་སྤྲུལ་
ཆོས་དབྱིངས་དྲི་མེད་རིག་འཛིན་སར། །གསུངས་སྒྲོས་སྩལ་བའང་དེ་གའི་ཞལ་
ལས་ཐོས། ༈དཔོན་ཆེན་བློ་བཟང་ཚུལ་ཁྲིམས་བྱ་བ་ཡི། །སྲས་དེ་རང་རིག་
སྲས་དགོན་གྲྭ་ཚང་གིས། །བླ་མ་རིག་འཛིན་ཞེས་པའི་སྐྱེ་བ་རུ། །བདག་
བཞེས་དགོས་ཚུལ་ཡང་ཡང་སྙན་དུ་གསོལ། །དཔོན་ཆེན་དེ་ཉིད་ཀྱིས་ཀྱང་
བྱིས་པ་འདི། །མཆོག་དམན་མང་པོའི་ཁ་བདག་བྱེད་འདུག་ཀྱང༌། །ཐག་

རིང་བགྲོད་སོགས་ནོར་རྫས་གྱིས་འཕོངས་པས། །ཅི་མཛད་ཁྱེད་རང་
མཁྱེན་ཞེས་དྲུང་དུ་ཕུལ། །དེ་ཚེ་སྐྱབས་མགོན་མཆོག་འདིས་ཀཿརྫོགས་
གཉིས། །རྣམ་དབྱེར་མེད་ཅིང་ཕྱོགས་དེའི་བསྟན་པ་ལ། །ཆེས་ཆེར་སྨན་པ་
གཟིགས་ནས་མཐུན་རྐྱེན་བཅས། །མྱུར་བར་བསྐྱོད་པའི་བསྐུལ་མ་གཅིག་
ཏུ་སྦྲན། ༈ ཉི་སྤྲུལ་མཆོག་གི་བཀའ་བཞིན་སྟག་སྒང་དུ། །ཕེབས་ཤིང་ཕན་
ཚུན་བཀའ་ཆོས་གསན་རེས་དང༌། །བླ་མ་ཆོས་སྐྱོང་ཟུང་གིས་བསྐུལ་གནང་
བཞིན། །འདུས་པ་ཡོངས་ལ་སྨིན་ཁྲིད་རྒྱས་པར་སྩལ། ༈ ལོ་མཇུག་དུས་
རིམ་རྫོགས་ཉིན་ངེད་རྣམས་ཀུན། །ལྟད་མོར་ཕྱིན་ཤུལ་སྐྱབས་མགོན་རྣམ་
པ་གཉིས། །ཉིན་དེར་ཞལ་འཕྲོས་ཞིབ་གནང་དགོང་མོའི་དུས། །བདག་
ཉིད་སྐུ་མདུན་ལྷག་འཕྲལ་རྩེ་ཉམས་བཅས། །སྐུ་ཞབས་མཆོག་འདི་སྔོན་
ནས་རྒྱལ་རོང་དུ། །ཕེབས་པར་བཞེད་ཀྱང་བདག་བློར་མ་བབས་པས། །
ཡང་ཡང་བཤོལ་བཏབ་ཞུས་འབྲས་དེ་རིང་དུས། །རེ་བའི་བཀའ་ཕེབས་
ཐོས་ཞེས་ཐུགས་དགྱེས་གནང༌། །སྤྱི་དང་སྒེར་ནས་འབུལ་ཞབས་གྱ་ནོམ་
བཅས། །རུ་དམ་ཕེབས་འཕྲལ་མེ་སྤྲུལ་བརྐོ་འཇགས་སུ། །རེངས་སྟབས་དུ་
ཕེབས་རེ་བ་ཆེ་ཁུལ་ཙམ། །བསྟན་ལ་ཕན་མིན་འབྱུང་འགྱུར་འཕྲོས་སུ་
གནང༌། ༈ མཆོག་སྤྲུལ་ཁྲི་ཕེབས་སྐབས་སུ་ཟེ་ཆེན་པ། །ཅུང་ཞིག་ཐུགས་མ་

རངས་པའི་ངང་ཚུལ་གྱིས། །ཁྲི་སྟོན་བཤོལ་བ་འདི་ལོར་སྤྲུལ་དབོན་ཟུང༌། །
དགོན་པར་སྤྱན་དྲངས་རྒྱ་ཆེའི་ཁྲི་འབུལ་བསྟར། །མཆོག་སྤྲུལ་སླར་ཕེབས་
རྗེ་འདི་དབུ་བཞུགས་ཀྱི། །ཡི་གེ་དྲུག་པས་སྐྱེ་བདུན་ཚོགས་སྒྲུབ་མཐར། །
གསེར་ལྡན་འཛིན་མའི་ལྗོངས་ཀྱི་ཁྲོམ་ཚོགས་ལ། །ཆོས་ཚུལ་མཁྱེན་པའི་
སྤྱན་ཡངས་རབ་སྤྲུལ་རྗེས། །སོ་སྐྱེས་བརྗོད་པར་ནུས་མིན་སྐྱབས་མགོན་
འདིའི། །བསྔགས་བརྗོད་དབྱངས་ཀྱི་ཡན་ལག་འབུལ་བསྲེས་པས། །དད་
པའི་སྣང་བ་ཅིར་ཡང་འཛུམ་བྱས་པར། །རྗེ་འདིས་སྨིན་ཅིང་གྲོལ་བའི་
དགའ་སྟོན་སྩལ། །ས་འདི་དོགས་པོར་བྱེད་པའི་མཁོ་དགུའི་རྫས། །གྱ་ནོམ་
དང་བཅས་སྐུ་དྲིན་ཕུལ་གྱུར་གཏམ། །གསོལ་བར་དགྱེས་པའི་ལེན་དང་
ལེགས་བྱས་དེ། །བྱང་ཆེན་རྒྱ་མཚོར་སྨིན་པའི་བཀའ་དྲིན་བསྐྱངས།། ༈སྔ་
ཕྱིར་ཅ་དམ་མཆོག་གི་སྤྲུལ་སྐུར་ཆེད་གཏད་ཀྱིས། །སྙིང་ཐིག་གཉིས་ཀྱི་སྨིན་
ཁྲིད་ཀྱིས་མཚོན་པའི། །ཟབ་དགུའི་གདམས་པའི་དབང་ལུང་བདུད་རྩིའི་
བཅུད། །མཆོག་དམན་ཡོངས་ལ་བར་མེད་བཀའ་དྲིན་སྩལ། །ཡང་ཡང་
འཕྲོས་སུ་ང་ཡི་མཆོག་སྤྲུལ་འདི། །གུ་རུ་པད་འབྱུང་པཎ་ཆེན་བཱི་མ་གཉིས། །
བསྟན་འགྲོར་རྗེས་བརྩེ་ཐུགས་རྗེ་གཅིག་བསྡུས་པ། །བདག་ཉིད་ཟོལ་མེད་
དད་དམ་མཐུ་ཡིས་བསྐྲུན། །འཛིན་སྐྱོང་སྤེལ་དང་བསྡུ་དངོས་ཕྲིན་ལས་

སོགས། །བསྟན་འགྲོའི་གསོས་སུ་གྱུར་པའི་ལུགས་གཉིས་གནས། །དབང་
གི་རྒྱལ་པོ་ཇི་བཞིན་ལྷུན་གྲུབ་པ། །སུས་ཀྱང་འགྲན་ཟླ་མེད་ཞིག་འོང་ངེས་
གསུངས། ༈ སྔ་འགྱུར་བསྟན་པའི་གསལ་བྱེད་དགེ་བའི་བཤེས། །
མང་ཐོས་སྨྲ་བའི་ཉི་མ་རབ་སྤྲུལ་ཞབས། །ནུབ་རིར་བསྐྱོད་དུ་ཉེ་བར་རྗེ་
འདི་ཉིད། །ཕེབས་ནས་ཐ་མའི་དགོངས་པ་རྫོགས་པར་བརྩོན། །དེ་འཕྲོར་
དད་འབྱོར་ནོར་ལྡན་སྨྲས་ཁམས་པར། །བུམ་སྒྲུབ་གནང་ནས་གསུམ་
བཞིའི་ཞག་གི་དུས། །གོང་སྨོས་རྣམ་འདྲེན་མཆོག་དེ་གཤེགས་པའི་གཏམ། །
གསན་པར་ཐུགས་སྐྱོའི་ཉམས་མང་མངོན་དུ་བསྟན། །སྒྲུབ་པ་གྲོལ་འཕྲལ་
ཟེ་ཆེན་དུ་ཕེབས་ནས། །གསོལ་འདེབས་མཆོག་འབུལ་ཡང་སྲིད་འབྱོན་
བསྐུལ་དང༌། །དཔོན་སློབ་མཆོག་དང་རབ་འབྱམས་གོང་མ་ཡི། །
ཐུགས་སྲས་སེལ་མེད་ཀུན་སྤངས་རྣལ་འབྱོར་པའི། །ཡང་སྲིད་པདྨ་གསང་
སྔགས་བསྟན་འཛིན་པ། །སྐུ་ན་ཕྲ་ཡང་བསྟན་ལ་ཆེར་སྨན་པའི། །འབྱུང་
འགྱུར་ལག་མཐིལ་རྫས་བཞིན་སྒྲིབ་མེད་ཀྱི། །དགོངས་བཞེད་ཁོ་ནའི་
གདན་སར་དབུགས་དབྱུང་ཞིང༌། །གོང་མའི་དུས་བཞིན་ཕྱི་ནང་ལས་ཀྱི་
འགན། །ཕྱག་མཛོད་བླ་མ་དཀོན་མཆོག་དར་རྒྱས་ནས། །ལྷུར་བཞེས་ནན་
མཛད་མཆོག་དམན་འབྲིང་དུ་བཅས། །དེའི་གསུང་དང་ལོང་སེམས་མཉམ་

གྲོས་མཐུན་པས། །རང་ཚུགས་མཆོག་ཟིན་གཞན་གྱི་སྨོན་འོས་པ། །དགོས་
སོགས་གང་ཅིའི་གནས་རྣམས་ཞིབ་སྩལ་བས། །དེར་འཁོད་གདུང་བའི་
ཐུན་གསུམ་ཡོངས་གསལ་ཏེ། །སྣང་བ་དཀར་པོའི་ངལ་གསོ་མཆོག་ཏུ་
བསྐྲུན། ༈ལྕགས་སྟག་གསར་དུ་ཚེས་པར་གནས་འདི་རུ། །སྐྱེས་བུ་ཁོག་
ཞུགས་ལུང་གི་རྗེ་དབོན་ཉིད། །སོས་ཀར་རྒྱང་དུ་འབྱོན་པའི་སྐབས་མིན་
པས། །སྐོར་ཙམ་མཆོག་སྤྲུལ་ཕེབས་སོགས་ལུང་དུ་བསྟན། ༈ རྡོར་བྲག་
ཞབས་དྲུང་སྐལ་བཟང་པད་དབང་ཞབས། །དར་མདོར་ཕེབས་པའི་མར་
ལམ་རྗེ་འདི་ཡིས། །སོ་སྐྱེའི་ཐེ་ཚོམ་འཆིང་ལས་གྲོལ་བའི་ཕྱིར། །བརྟག་
ཅིང་དཔྱད་པའི་ཚུལ་འགའ་བརྩམས་པར་གནང༌། །འདི་ལོ་དབུས་སུ་
གཤེགས་སྐབས་རྗེ་འདི་ཡིས། །དགོངས་ཉམས་བསྡུར་ཞིང་གཙུག་ཏུ་
བསྟེན་མཛད་ནས། །པདྨ་འབྱུང་དང་གྲུབ་ཆེན་ཐང་སྟོང་ཡང་། །འདི་ལས་
གཞན་དུ་མེད་སོགས་ཡང་ཡང་བསྔགས། །སྐྱེ་འཆིའི་ལས་འདིར་གཅིག་ཏུ་
ཡ་ང་བས། །སྐྱེ་སྒོ་འགོག་པའི་ལུང་བསྟན་གནང་བར་གསོལ། །དེ་ཚེ་ཁྱོད་
ནི་བྱང་སེམས་མཐུ་ཆེན་ཐོབ། །འཁོར་བར་རྗེས་སུ་བརྩེ་བའི་ཐུགས་བསྐྱེད་
མཐུ། །ཉམས་སུ་མི་རུང་སྐུ་ཚེ་འདི་ཉིད་དང༌། །ཚེ་རབས་ཕྲེང་བར་འཚོ་
བཞེས་དགེ་བའི་སླད། །ཚེ་ཆོག་འབུམ་ཕྲག་བཀའ་ཐང་སྟོང་རྩ་བཅས། །

སྒྲུབ་པར་གྱིས་སོགས་བརྩེ་བའི་ལུང་མང་སྩལ། །སུན་པ་ལྟ་ཅི་ཉེས་པའི་
ཕུང་པོ་ལ། །རྣམ་པར་ཞེན་གང་དེ་ལས་ཡིད་དབྱུང་ཕྱིར་། །ཐུགས་བསྐྱེད་
དམ་བཅའ་བསྙེལ་བ་ལྟ་བུ་ཡི། །ཐབས་ལ་མཁས་པའི་མཐའ་འདི་སུ་ཡིས་
དཔོག །འགྲོ་འདི་ཇི་སྲིད་བཟོ་སྐྱེ་མཆོག་སོགས་ཀྱི། །དག་དང་མ་དག་སྣ་
ཚོགས་སྤྲུལ་པའི་ཟླ། །བསམ་བཞིན་མོས་པའི་ཆུ་སྣོད་ལ་འཇུག་པ། །དུས་
ལས་མི་ཡོལ་བྱང་ཆེན་སྤྱོད་པའི་གཤིས། །ཚུལ་འདི་རྣམ་པར་དཔྱོད་པའི་
འདྲེན་བྱེད་དག །ལོག་རྟོག་ལས་ཀྱི་ལྡོང་འགར་ཕན་དང་བདེའི། །སྤྲུལ་
པའི་ཉི་གཞོན་ཟུག་རྔུར་གྱུར་པའི་གཏམ། །ཐོས་པའི་མོད་ལ་སྙིང་རྗེའི་མཆི་
མ་བཀུ ༈ རྡོ་རྗེ་འཛིན་དབང་བསྟན་པའི་རྒྱལ་མཚན་དེ། །གང་དགར་སྐུ་
ཡི་མེ་ཏོག་འཐོར་བཞེད་པ། །རུ་དམ་སྤྱན་དྲངས་རྗེ་དབོན་རིན་ཆེན་ཉིད་ནས་འཚོ་
བཞེས་གསོལ་བཏབ་ཀྱང༌། །གཟུགས་སྐུའི་སྣང་བརྙན་ཞི་བའི་དབྱིངས་
གཤེགས་པར། །དངོས་དང་ཡིད་ཀྱི་སྤྲུལ་པའི་མཆོད་རྫས་ཀྱིས། །དགྱེས་
པ་བསྐྱེད་པའི་ཞབས་རིང་མྱ་ངན་གྱིས། །དུབ་པའི་ཚོགས་ལ་འཁོར་བའི་
རང་བཞིན་ཀུན། །མི་རྟག་གཏམ་གྱིས་སྤྲོ་བསྲིང་ངལ་གསོ་བསྐྱེད། །འདི་
དུས་གདུགས་བཞིར་ཕྱོགས་པའི་ཉིན་དག་ཏུ། །བྱིས་བློ་ཅན་དག་སྣ་ཚོགས་
གཏམ་བསྙད་ཀྱང༌། །ལྷ་ལམ་ཇི་བཞིན་ཀུན་བཟང་མཛད་པའི་འཕྲུལ། །

དབྱེར་མི་ཕྱེད་པའི་རྣམ་ཐར་འདོམས་པའི་སླད། །རྗེ་འདིས་ཐམས་ཅད་
མཁྱེན་དབང་སི་ཏུ་པ། །ཆོས་ཀྱི་འབྱུང་གནས་སྤྱན་དྲངས་དེ་ཉིད་ཀྱིས། །
གདུང་ཉིད་རྒྱལ་ཡུམ་བཛྲ་ཝ་ར་ཧིར། །གསལ་ནས་མཆོད་པའི་སྤྲིན་སྤྲོས་
རྟག་མཐའ་གསལ། །བླ་བྲང་གཞུང་ནས་ཞལ་བསྲོའི་བཞུགས་གྲལ་དུ། །
ཀུན་མཁྱེན་མཆོག་དང་རྗེ་དབོན་བླ་མ་ཉིད། །སྣ་ཚོགས་གྲུབ་པའི་མཐའ་
ལས་བརྩམས་པའི་འཕྲོས། །གནང་བའི་ཕན་ཚུན་ཐུགས་དགོངས་མཁའ་
བཞིན་འདྲེས། །འདི་ཉིན་ནས་བཟུང་རྗེ་དབོན་བླ་མ་ཡིས། །སྟོང་སྒོག་ཕལ་
ཆེར་མིང་གི་ཆོས་ཉིད་དུ། །ཟད་མོད་གྲགས་པ་དོན་ལྡན་པཎྜིཏར། །གཅིག་
ཏུ་ངེས་སོགས་བསྔགས་པ་ཁོ་ན་གནང་། །བཀའ་སྡོད་སྐྱེས་བུ་ཆེན་པོ་སྐུ་ཁོག་ཏུ་
ཕེབས་ལུང་གི་འཕྲོས། །ལོ་བདུན་ནས་བཟུང་ད་ལོ་ཡན་གྱི་བར། །དྲེགས་
པ་ཅན་ངེས་ཡེ་ཤེས་འཇིག་རྟེན་གྱི། །མཁའ་འགྲོའི་བསུན་མ་ལན་གྲངས་
མང་བཟློག་ཅིང༌། །འཚོ་བཞེས་རྟེན་འབྲེལ་ནན་དུ་བསྒྲིགས་ན་འང་། །ཆོས་
མཐུན་བཅའ་བསྒྲིགས་ལམ་དུ་མ་གྱུར་པའི། །ཐུགས་སུན་ལ་བརྟེན་མཐའ་
ཡི་རྒྱལ་པོ་ཡིས། །གདན་འདྲེན་ཞུས་པ་དག་ཞིང་གཤེགས་པའི་རྐྱེན། །ཉེ་
བར་བྱས་ཏེ་བསུན་མའི་མགྲོན་སླེབས་པར། །ནན་ཏན་དུ་མས་བཤོལ་ཀྱང་
ཁོང་རྣམས་ཀྱང༌། །ཁྱོད་རང་ལག་ཏུ་ཡོད་སྐབས་འགྱོད་མེད་ཞིག །དགོས་

མོད་ད་ནི་བཤོལ་བའི་ཐབས་མེད་ཟེར། །དེ་ཚེ་ཟངས་མདོག་དཔལ་རིར་
ཨོ་རྒྱན་རྗེའི། །དྲུང་དུ་བདག་སོགས་གསོལ་བ་ནན་བཏབ་པར། །མཆོག་
གི་རྟེན་འབྲེལ་དུ་མས་གནད་འཆུགས་པས། །ད་ལམ་ཅིས་ཀྱང་བཞུགས་
པའི་ཐབས་དང་བྲལ། །འོན་ཀྱང་སྐྱེས་མཆོག་རྡོ་རྗེ་ལེགས་པ་ཁྱོད། །ཤིན་
ཏུ་གཉན་པས་ཁྱོད་ངོ་མི་ལྡོག་སླད། །ལོ་ངོ་གསུམ་པར་མཆོག་གི་སྤྲུལ་པའི་
སྐུ། །མི་ཡུལ་ཕེབས་ཐུབ་ངེས་ཅན་བྱེད་དོ་གསུངས། །དེ་ནི་ངེད་ཅག་ལྷ་
འདྲེའི་ཚིག་མིན་ཤིང་། །དུས་གསུམ་ཀུན་མཁྱེན་ཨོ་རྒྱན་ཆེན་པོའི་ལུང༌། །
དེ་ཕྱིར་རྡོ་རྗེ་སློབ་དཔོན་མཆོག་ཁྱོད་ཀྱིས། །གོང་མའི་ན་བཟའ་སྐུ་དྲེག་ཅན་
བཞེས་དང༌། །ཉིད་དང་སྐུ་མཇལ་ཐུག་འཕྲད་ཡོང་ངེས་ཤིང་། །དེ་ནི་མི་
འགྱུར་གནད་ཀྱི་ཚིག་ཡིན་པས། །མཆོག་དམན་འབྲིང་གི་ཡིད་ལ་གཅིག་ཏུ་
བཟུང་། །སྐུ་གདུང་དག་ཀྱང་སློབ་དཔོན་ཉིད་རང་གིས། །ཞུགས་སུ་ཕུལ་
དང་རྟེན་འབྲེལ་མང་མཆིས་ཤིང༌། །ཅིས་ཀྱང་ཉིད་ནས་ཞུགས་ཕུལ་མ་
འགྲིག་ན། །རྒྱ་རོང་སྐུ་སྐྱེ་བདག་དེ་སྐབས་གསེར་ཐའི་ཕྱོགས་ཕྱིན་སྐབས་མ་སླེབས་ཐབས་
མེད་སོགས། །བླང་དོར་གནས་ཀུན་ཞིབ་མོར་ལུང་བསྟན་བཞིན། །མཆོག་
སྤྲུལ་དང་ནི་རྗེ་ཉིད་དབུ་བཞུགས་ཀྱི། །ཞུགས་འབུལ་གནང་ཞིང་གོང་མའི་
རྒྱུན་བཞེས་ཀྱིས། །ན་བཟའ་དག་ཀྱང་སྐུ་ལ་བཞེས་པར་མཛད། །གོང་མ་

དེ་ཡི་ཐུགས་འདུན་རྩེ་གཅིག་པའི། །སྟག་མོ་སྒང་དུ་ཚེས་བཅུ་ཆེན་མོ་ཞིག །
འཛུགས་བཞེད་གནང་དེ་ཉམས་མིན་ཚུགས་དགོས་སོགས། །རིགས་དབོན་
པདྨ་འཇིགས་མེད་དག་ལ་ཐུགས་བསྐུལ་ནན་དུ་གནང༌། །འགྱང་མིན་བདག་ཀྱང་
སྐུ་མདུན་དུ་འབྱོར་བས། །ཤིས་པའི་ཉིན་མོར་སྐྱབས་མགོན་དམ་པ་ཡི། །
ཞབས་འགྱུར་བདག་གིས་ཞུས་ཏེ་ཉི་སྤྲུལ་གྱི། །གདུང་གི་རྫས་ཀྱི་ཆར་
གཏོགས་ཐལ་སོལ་སོགས། །གངས་དཀར་ལས་བབས་ཉལ་འགྲོའི་དཔལ་
བཟང་པོར། །འདེབས་པར་གནང་ཞིང་ངོ་མཚར་གདུང་རྟེན་ཅིག །བདག་
གི་སུག་པར་སོན་ཀྱང་དེ་མ་ཐག །ལྷ་དང་མཁའ་འགྲོའི་མི་སྣང་ལམ་དུ་
དྲངས། ༈རིག་པ་འཛིན་དབང་ཐོགས་མེད་རྒྱལ་པོ་ཡིས། །རུ་དམ་ཕྱོགས་
མཚམས་གནས་ཡིག་རྗེ་འདི་ཡི། །ཕྱག་ཏུ་ཕུལ་ནས་གསལ་ཆ་དགོས་ཚུལ་
སོགས། །ཕེབས་པ་ཇི་བཞིན་འཕྲལ་མར་ཤར་ཕྱོགས་ཀྱི། །གནས་ཀྱི་ཡ་
གྱལ་བཀའ་བརྒྱད་ཕུག་ཏུ་ཕེབས། །ཆེ་མཆོག་ཕུར་པའི་དཀྱིལ་འཁོར་ཞལ་
ཕྱེས་ནས། །ཁྲུས་དང་བྱིན་འབེབས་ཚོགས་བསྐང་སྨོན་ལམ་སོགས། །
བསྟན་འགྲོར་སྨན་པའི་ཐུགས་བསྐྱེད་ཆེར་གནང་ཞིང༌། །ཕྱག་ཟུང་ཐལ་མོ་
དང་བཅས་ཅེར་གནས་ཡིག་ཏུ་གཟིགས་ནས། །ཞི་ཁྲོ་བཀའ་བརྒྱད་ལྷ་ཚོགས་
འཇའ་ལྟར་བཀྲ །གསུངས་པ་ཇི་བཞིན་ལྷ་ཚོགས་འོད་ཟེར་གྱི། །དྲྭ་བས་

འབྲེལ་བའི་ཚུལ་དུ་འདུག་མོད་སོགས། །དག་པའི་གཟིགས་མོ་འབྱམས་སུ་
ཀླས་པའི་འཕྲོས། །ཕེབས་ཀྱང་ཞབས་རིང་བདག་ཅག་མཐོང་ལམ་དུ། །སྲ་
འཁྲེགས་རྡོ་ཡི་རང་གཤིས་ཧྲབ་ཧྲོབ་ལས། །སྣང་བར་མ་གྱུར་ལས་ཉོན་
སྒྲིབ་པས་ནོངས། ༈ འདི་སྟེང་ཨོ་རྒྱན་གསང་ཕུག་བྱ་བ་དེར། །ཁྱེད་
རྣམས་རྒྱུགས་ཅིག་ཁོ་བོ་ལོ་ཚོགས་དང༌། །འདུ་འཁྲུགས་ཀྱིས་མནར་མི་
སླེབས་ངེས་གསུངས་པའི། །མོད་ལ་གྱི་ན་བ་དག་གཅིག་པུ་ཙམ། །མ་
གཏོགས་ཁོང་རྣམས་རེང་སྟབས་ཀྱིས་སོང་ཞིང༌། །ཕྱིར་ལ་ཐོན་གདོང་ངོ་
མཚར་ཅི་འདྲ་ཞེས། །བཀའ་འདྲི་གནང་བས་དེ་འདྲའི་ངོ་མཚར་ཞིག །
འདུག་ཞེས་དབུགས་ཀྱིས་བརྣངས་ལ་ཁད་ཙམ་ལས། །འདི་དང་འདི་འདྲ་
འདུག་སོགས་སྙན་སྒྲོན་དུ། །ཞིབ་མོར་འབུལ་བའི་སྤོབས་པ་ཡོངས་སུ་
ཞུམས། །དེ་ནུབ་མཁའ་འགྲོའི་ཚོགས་ཁང་དུ་བཞུགས་ནས། །སྲོད་ལ་
བདུད་འདུལ་ཡེ་ཤེས་ཌཱཀྐི་ཡི། །དཀྱིལ་འཁོར་ཞལ་ཕྱེས་ཚོགས་བསྐང་
བཤགས་སྨོན་སོགས། །གནང་བའི་ཞར་ལ་སྐུ་དང་བརྡ་ཡིག་འབྲུ། །སྣ་
ཚོགས་གཟིགས་མོར་གསལ་བའི་འཕྲོས་མང་བཅས། །ཆེས་ཆེར་ཐུགས་
ཡིད་རངས་པའི་རྣམ་འགྱུར་བཞེས། །བསྲུང་མའི་ལུང་བཞིན་སྟག་སྒང་དུ་ཟླ་
བ་བཅུ་གཅིག་པའི་སྨད་ཆར་ཕེབས་ནས། །ཚེས་བཅུའི་སྣ་སེལ་དག་དང་བསྟན་སྲིད་

གསུངས་ཀྱང་གྱ་ཚོམ་ལམ་དུ་འཕྱན་གྱུར་པ། །ཕྱི་དུས་ངོ་མཚར་རྡོ་
རྗེའི་ལུང་དུ་གོ ༈ སྒྲུབ་ཆེན་གཉིས་ཀའི་ཞལ་བཀོད་དུས་རྣམས་དང༌། །སྐུ་
དྲིན་གསོ་བའི་དུས་སོགས་དེར་འདུས་ལ། །པད་འབྱུང་དངོས་བྱོན་རྡོར་བྲག་
རིག་འཛིན་པའི། །ལུང་སོགས་རིམ་གྲོར་རེམ་དུ་ལོས་བགྱི་ཡང༌། །ཁོ་བོ་
ཡུན་དུ་སྡོད་པའི་ངེས་པ་ནི། །ཆེར་མ་མཆིས་པས་ཁ་ཆེམས་སྔ་ནས་འཇོགས། །
བཟང་འདོད་གཏམ་སྙན་རྙེད་འཚོལ་ལ་སོགས་ཀྱི། །དབང་དུ་མ་བཏང་ཁྱེད་
རྣམས་རྩེ་གཅིག་གིས། །ང་ཡི་ཤུལ་འདི་ངེས་དོན་སྒྲུབ་བརྒྱུད་ཀྱིས།།ཟིན་ན་
ང་ཡང་བློ་བདེ་ཁྱེད་རྣམས་ཀྱང་། །བྱས་པ་དོན་ཡོད་དེ་ལས་གཞན་མེད་ཅིང༌། །
འདི་སྣང་འཁོར་བ་པ་ཡི་རིགས་རྣམས་ཀྱང༌། །རང་གི་ཕ་དང་མེས་པོའི་བྱ་
བའི་སྲོལ། །གང་ཡིན་དེ་ལས་ཐ་ཆད་རེས་འགའ་ཙམ། །མ་གཏོགས་ལས་
གཞན་དག་ལ་མི་འཇུག་བཞིན། །ངེད་རང་གྲུབ་དབང་རྫོགས་ཆེན་པ་ཡི་
སྲོལ། །འདུལ་ཁྲིམས་ལྡན་པས་དངས་བ་འདྲེན་ན་འང༌། །ཧ་ཅང་སྤྱོད་པར་
ཞེན་དང་འཆིང་བས་དབེན། །ཡེ་བབས་བློ་བྲལ་ཀུན་བཟང་དགོངས་པའི་
གཤིས། །གཅིག་ཆར་རང་ངོ་འཕྲོད་པའི་ཚུལ་གསལ་ཡང༌། །ཙིང་སྤྱོད་ཟོབ་
རྫུའི་སྲོལ་ངན་མེད་པ་སོགས། །ལེགས་པར་བསམ་ན་ངོ་མཚར་གང་མང་
མཆིས། །དེ་ཕྱིར་ཚུལ་འདིར་བརྩོན་པ་ལྷུར་ལོངས་དང༌། །ཁོ་བོ་འཆི་ཡང་

བསམ་པ་ཡོངས་སུ་རྫོགས། །སྨྲས་པ་ཇི་བཞིན་སྒྲུབ་ན་དགོངས་རྫོགས་
སོགས། །གང་ཡང་མི་དགོས་ཕུང་པོ་འདི་ཉིད་ཡང༌། །ཆུ་ལ་བསྐྱུར་དང་སྐྱེ་
བདུན་གདུང་གིས་མཚོན། །གང་བཏབ་ཆུ་དེ་ལྟོར་སོང་ཉ་སྲམ་ཡན། །གྲོལ་
ཞིང་ངན་པ་ས་དམེ་མཛེ་གསུམ་གྱི། །རོ་སོགས་ཆུ་ལ་བསྐྱུར་པ་སྤྱི་ལུགས་
མོད། །ངས་ཀྱང་ཁྱེད་རྣམས་ནམ་ཡང་མི་འདོར་ཞིང་། །རང་ལུགས་བསྟན་
ལ་སྨན་པའི་ལག་རྗེས་འདིར། །དཔྱད་འོས་གཟུར་གནས་གོང་མ་དག་གིས་
ཀྱང་། །ཁྱེད་རྣམས་ལའང་ལེགས་སོའི་དབུགས་དབྱུང་དག །བསྩལ་ན་མི་
འོས་མེད་སོགས་དག་ཞིང་དུ། །རིང་མིན་གཤེགས་ལ་ཕྱོགས་པའི་གསུང་
གི་འཕྲོས། །མང་དུ་ཕེབས་ཀྱང་མོས་ལྡན་རེ་འགའ་ཙམ། །ཡུས་ཀྱིས་
བརྣངས་ལས་དེར་འདུས་བདག་སོགས་བྱིངས། །ཇི་མི་སྙམ་པའི་ལམ་དུ་
ཡེངས་པ་ལས། །བརྟག་ཅིང་དཔྱད་པའི་སྐལ་བ་ཡོངས་སུ་བས།། ༈ རྡོར་
བྲག་ལུང་བཞིན་ད་ལམ་འདི་ག་ནས། །གསེར་གྱི་བཀའ་ཐང་ཐོག་མའི་
ཞལ་དབྱེ་སྐབས། །སྟོང་རྩའི་གྲངས་དག་འཕྲལ་འགྲུབ་རེ་བའི་ན། །ཁོ་བོའི་
ཐོག་མར་ལུང་ཞིག་བྱེད་གསུངས་ནས། །བརྒྱ་ཕྲག་ལྷག་པར་ལྗགས་ལུང་
བཀའ་དྲིན་སྩལ། །ཉིན་ཐང་དུས་དང་ཅུང་མི་འདྲ་བ་ཡི། །ཆོས་རྒྱལ་མཆོག་
དང་མཁན་སློབ་ཟུང་དག་གི། །བཀའ་དྲིན་དྲན་པའི་ཐུགས་སྐྱོའི་ཉམས་མང་

པོ། །ཡང་ཡང་གནང་ཞིང་ཁྱད་པར་བོད་ཕྲུག་རྣམས། །སྨྲ་ཚིག་སྨྲས་མ་ཤེས་
པ་ལ་བརྟེན་ནས། །མངའ་བདག་ཐུགས་ངལ་བཞེས་པའི་ལོ་རྒྱུས་སྐབས། །
དབང་མེད་སྤྱན་ཆབ་བསིལ་མ་ཡུན་རིང་བར། །བཏོན་བཞིན་ཐལ་མོ་དང་
བཅས་འདི་ལྟ་བུས། །མ་འདྲིས་ཡོངས་ལ་མཛའ་བའི་གཤེས་གཅིག་པུ། །
མ་ལྟར་བརྩེ་བའི་སེམས་དཔའ་ཆེན་པོ་དེའི། །བཀའ་དྲིན་བསམ་གྱིན་
འཁོར་དུ་མེད་ངེས་ལ། །དེ་ལས་ཕལ་ཆེར་རྒྱལ་པོ་རྒྱལ་རིགས་དག །སྙད་
མེད་སྙད་འདོགས་གཡོ་རྒྱུའི་ཁྲིམས་ལས་ཀྱི། །མངའ་ཞབས་སྡུག་ལ་སྦྱོར་
བའི་ངང་ཚུལ་ནི། །སྲིན་པོ་མངོན་སུམ་དག་ཏུ་འདུག་མོད་གསུངས། །འདི་
གར་ཤས་ཙམ་གུ་ཡངས་ཚུལ་གནང་ནས། །མི་ཕྱེད་འདུས་སྡེས་ཞག་གྲངས་
བཅུ་སྐོར་དུ། །བཀའ་ཐང་སྟོང་ཕྲག་ཉེ་བར་སྒྲུབ་གནང་ནས། །སླར་ཡང་
གདན་ས་གོང་མར་ཆིབས་ཁ་བསྐྱོད། །དམ་ཅན་ལུང་གིས་མཆོག་སྤྲུལ་
དགུན་ལྡོམ་ནས། །མགོ་ཟླའི་བཅོ་ལྔར་གནས་ཐོགས་ཕེབས་པ་དང་། །
ཞལ་འཛོམ་དག་གི་སྲི་མནན་བདུན་ཞག་ཏུ། །གནང་ན་རྟེན་འབྲེལ་མཆོག་
ཅེས་ལུང་ཡང་བསྟན། །སྣ་ཚོགས་ཅིར་ཡང་བསྒྱུར་བའི་སླུ་བྲིད་ཀྱིས། །ཐོག་
ཁེལ་དག་ཏུ་མ་གྱུར་དེ་ཡི་དུས། །དཀར་གསལ་བཅོ་ལྔའི་ཟླ་དེ་ནམ་རིང་
མཐར། །ཨེ་འཁྱོལ་ལྟ་སོགས་འབྱུང་འགྱུར་ལུང་ཡང་བསྙད། །སྟག་ཚང་

ཕུར་པ་རུ་དམ་དུ་ལ་བརྟེན་མནན་པའི་ལས། །རྗེ་ཉིད་དབུ་བཞུགས་ཀྱིས་
བསྒྲུབ་ཞག་ཤས་ནས། །མཆོག་སྤྲུལ་དག་ཀྱང་ཕེབས་པས་ཞལ་འཛོམས་
ཀྱིས། །བདུན་ཕྲག་བར་དུ་གནད་སྨིན་སྒྲུབ་པར་མཛད།། ༈དགའ་བ་ཆུ་
འབྲུག་ཞལ་རས་གསར་ངོམས་པར། །གནས་འདིར་སྐྱེས་བུ་ཁོག་ཞུགས་
གསོལ་བའི་ལུང་། །དཀོན་མཆོག་བསྟན་པའི་ཉི་མ་མགོན་དུ་ཤར། །མི་
ནུབ་བསྟན་པའི་རྒྱལ་མཚན་རྒྱུན་དུ་འཛུགས། །རྒྱ་མཚོའི་བར་དུ་སྤེལ་
བའི་ནུས་ལྡན་གྱི། །ཞེས་སོགས་བདག་ལ་ཞིབ་མོར་ཡོངས་བསྙད་ནས། །
ཚུལ་དེ་རྗེ་དབོན་མཆོག་ལ་སྙན་སྒྲོན་དུ། །ཕུལ་སོགས་ངོ་མཚར་འཇེབས་
པའི་ལུང་མང་སྩལ། ༈བླ་བྲང་གོང་ནས་དེ་གའི་འདུས་ཚོགས་དུང༌། །བདེ་
མཆོག་ཚེ་སྒྲུབ་སྟོང་རྩ་བཅུ་ཕྲག་དང༌། །ཟེ་ཆེན་འདུས་སྡེར་ཚེ་སྒྲུབ་གསང་
འདུས་ཀྱི། །ཆོ་ག་སྟོང་རྩ་སྒྲུབ་པའི་སྐུ་ཡོན་སྦྱར། །འདི་ནས་བདག་ཉིད་
དངོས་འགྲོའི་མེ་སྟག་གི། །འདུས་སྡེ་སོ་སོར་དབང་ལུང་སྩལ་བ་བཅས། །
གོང་སྨོས་གཏེར་གསར་ཚེ་ལྷའི་ཆོ་ག་ནི། །འབུམ་ཕྲག་སྒྲུབ་རྟེན་ཟང་ཟིང་
སྤོམ་མཐོར་ཕུལ། །སྐུ་མདུན་འབྱོར་འཕྲལ་དགྱེས་དང་བརྩེ་ཉམས་བཅས།
༈ འཁྲུལ་སྣང་གཟུང་འཛིན་འཁོར་བའི་ལས་སྣང་ཀུན། །དག་ཕྱིར་དགེ་
སྒྲུབ་སྡིག་སྤངས་ཁྱད་པར་དུ། །བླ་མར་མོས་གུས་གསོལ་འདེབས་རེམ་པ་

དང༌། །གཟུང་འཛིན་འགྱུ་རྟོགས་ཀུན་སྤངས་ཐབས་ཀྱི་ལམ། །སྣང་གྲགས་
རིག་གསུམ་ལྷ་སྔགས་ཏིང་ངེ་འཛིན། །བསྐྱེད་རྫོགས་རྫོགས་པ་ཆེན་པོས་མ་
དག་པའི། །སྣང་ཞེན་འགོག་ནུས་བར་མཚམས་མེད་པ་རུ། །ཉིན་སྣང་
གོམས་པས་མཚན་སྣང་རྨི་ལམ་དང༌། །མངོན་སུམ་པ་དང་ཉམས་ཀྱི་སྣང་བ་
སོགས། །དག་སྣང་གྲུབ་རྟགས་རང་བཞིན་ཤུགས་ཀྱིས་འབྱུང༌། །དཔེར་ན་
རིན་ཆེན་གཏེར་མཆོག་རྡོལ་བཞིན་ནོ། །དེ་ལྟར་མ་ཡིན་འཁྲུལ་སྣང་རང་ག་
མས། །སྒྲུབ་འདོན་བྱེད་བློ་ཙམ་གྱི་གསང་སྔགས་ཀྱི། །གྲུབ་རྟགས་ནུས་པ་
རི་བོང་རྭ་ལྟར་དཀོན། །དེ་ཕྱིར་གསང་སྔགས་དོན་དང་ལྡན་ངེས་ཀྱི། །སྒྲུབ་
པ་ཉམས་ལེན་བསྟན་པ་མཐའ་རྒྱས་མཛོད། ༈ ཞེས་འདི་སྔ་ནས་ཕྱག་བྲིས་
བསྩལ་བ་དག །བདག་ལ་གནང་ནས་འདི་དོན་ནན་ཏན་གྱིས། །
འབད་པས་ལྷུར་ལོགས་མཛེས་མཛེས་རྗེས་མ་འབྲང༌། །རང་ཚུགས་ཟིན་
གལ་ཆེ་སོགས་ཡང་ཡང་ཕེབས། ༈ སྐུ་ཁོག་སྲིན་རྫོང་བསྐྱོད་ཁར་ཁོག་
ཞུགས་ཀྱིས། །བསྟན་དོན་གལ་ཆེན་གཅིག་ལས་རྗེ་དབོན་ཉིད། །ཉེ་འགྱང་
བར་མར་འབྱོན་རྒྱུ་གཏན་བཀག་དང༌། །གཙང་ཁང་གོགས་ཉམས་ཆེས་
པའི་ཞིག་པོ་ཡང་། །ཐུགས་བབས་དང་བསྟུན་ཁྱད་པར་གནད་ཀྱི་ཚིག །
དེར་བཞུགས་རྟེན་ལ་གཡོ་འགུལ་ཆགས་ཉམས་སོགས། །སྤུ་ཙམ་གྱུར་ཕྱིན་

བསྟན་པའི་གེགས་ཆགས་ཆེ། །འབྱུང་བར་ངེས་སོགས་ཞིབ་མོའི་ལུང་མང་
བསྙད། ༈ ཆེ་བསྒྲེས་ལས་སྣེའི་འགན་བཞེས་ལྷུར་ལེན་གྱིས། །ལས་བྱེད་
ཕོ་མོས་ཞིག་གསོའི་གྲབས་ཤོམ་པས། །བྱིན་ཅན་སྟོན་པའི་སྣང་བརྙན་དག་
གི་དབུ། །བསིལ་བར་བྱས་སོགས་རུང་མིན་ཚུལ་འགའ་ཤར། །གཙང་ཁང་
དག་དང་འོད་གསལ་སྒོམ་ཁང་སོགས། །བྱ་བ་ལས་ཀྱི་འཁོར་ལོའི་གནས་
ཀྱི་རིགས། །བཞེད་པ་བཞིན་འགྲུབ་ལས་བྱེད་ཡོན་གྱི་བརྔན། །སྐོར་ཅིག་
མཛད་པ་རྫོགས་པའི་ངང་ཚུལ་བཞེས། །ལོ་ཚོགས་ཆེར་མཐོ་འབྱུང་
འཁྲུགས་ཚོར་བས་གཟིར། །འདི་ལྟའི་དུས་སུ་རང་གནས་དབེན་པ་དེར། །
ངལ་གསོའི་ཚུལ་གྱིས་འཆི་ཀའི་གསལ་འདེབས་ཤིག །བསྐྱང་བར་དགོངས་
སོགས་ཐུགས་སུན་འཕྲོས་རང་གནང་། ༈ དགུན་དེར་ཕལ་ཆེར་ཉམས་དང་
མནལ་ལམ་དུ། །མདུང་རྩེ་རས་པའི་ཆ་བྱད་ཇི་བཞིན་ལ། །རུས་པའི་རྒྱན་
གྱིས་ཡོངས་སུ་སྤྲས་པ་འགའ། །འདུ་ཞིང་འཚོགས་པ་ཁོ་ན་བྱུང་སོགས་
གསུངས། ༈གཟིམ་ཁང་ནང་ནས་རྡོ་རྗེ་ཕུར་པ་ཡི། །དྲག་སྔགས་སྤུ་གྲི་ཁོ་
ནའི་པུསྟི་ཀ། །གྲངས་མེད་སྤྲུལ་སྐུའི་གཟིམ་ཆུང་ག་ལ་བར། །ནང་བྱན་མང་
པོའི་སྐྱེས་པའི་གཟིམ་སྣང་དག །ཆེས་ཆེར་གསལ་བས་དེང་ཕྱིན་སྤྲུལ་
པའི་སྐུའི། །འབྲལ་སྤངས་ཐུགས་དམ་གནང་ན་བསྟན་འགྲོའི་དོན། །རླབས་

འཚམས་བདུན་ཞགས་ལན་གྲངས་ལྔ་དྲུག་སོགས། །སྒོ་གསུམ་དཀྱིལ་
འཁོར་གསུམ་དུ་བརྩོན་པའི་ཁུལ། །འདོར་མིན་ཙམ་དང་ཁྱད་པར་དུས་
ཕྱིས་འདིར། །རང་ངོ་རང་ཤེས་བཅོས་བསླད་བྲལ་བ་ཡི། །གུ་ཡངས་ངང་
ནས་ལུགས་གཉིས་བྱ་བའི་གནས། །གང་དགར་ལམ་དུ་ཁྱེར་ལས་ཕ་རོལ་
པོའི། །མིག་སྔར་མཛེས་དང་མི་མཛེས་ཅིར་གྱུར་ཡང༌། །དམ་ལྷོད་
བཅད་རྒྱའི་ཁྲིགས་སོགས་ངེས་མེད་འདི། །སྤངས་བླང་བྲལ་བ་གཉུག་མའི་
རང་གཤིས་དང་། །ཚུགས་མ་ཟིན་པ་སྒས་པའི་རང་མཚང་གཉིས། །གང་
ཡིན་རང་ཉིད་ཀྱིས་ཀྱང་མ་འབྱེད་ཀྱང༌། །ཚུལ་འདི་ཉིད་ལས་ད་ནི་མཛེས་
མཛེས་དག །བསླབ་ཀྱང་མི་ལོབ་ལོབ་ཀྱང་མི་བསླབ་སོགས། །ཚད་མའི་
རྣམ་ཐར་འགའ་ཡང་འཕྲོས་སུ་གནང༌། ༈ སྣོད་བཅུད་སྒྱུ་མའི་ཁམས་ཀུན་
འཁོར་ཡུག་ཏུ། །དབྱིངས་སྣང་ལོངས་སྐུའི་ཞིང་དུ་འབྱམས་ཀླས་པའི། །ངོ་
མཚར་གསུང་གི་གསང་བ་ཟབ་མོ་དག །ཡང་ཡང་ཐོས་པས་བསམ་གྱིན་ཡི་
ག་སྤྲོ། །འོན་ཀྱང་མཁས་དང་དྲང་པོར་རློམ་པ་འགའི། །ཚུལ་འདི་གཡོ་སྒྱུའི་
འཕྲུལ་དུ་དོགས་པའི་གཏམ། །སྨྲས་མོད་དེ་དག་གནས་ངན་ལེན་གྱི་རྒྱུ། །
འབད་པས་སྒྲུབ་ལ་སུ་ཞིག་འགོག་ཏུ་ཅི། ༈ མཆོག་གི་ཏིང་འཛིན་དུ་མར་
དབང་འབྱོར་པའི། །མཚན་བཅས་མཚན་མེད་རྟེན་འབྲེལ་བསྒྱུར་ཁ་ཡི། །

མངོན་སྤྱོད་དམོད་པ་གཅིག་ཆར་གྲུབ་ནའང༌། །རྣམ་སྨིན་ལས་ལ་དོགས་
པའི་རྣམ་ཐར་བཞེས། །ལ་ལ་དག་གིས་ཉི་ཚེའི་བསམ་སྦྱོར་གྱིས། །
མིང་ཡིག་བྱང་བུར་འགོད་སོགས་ངན་སྦྱོར་ཤོམས། །ཆ་ཙམ་གསན་
གཟིགས་ལམ་དུ་གྱུར་པར་ཡང༌། །ཚད་མེད་ཐུགས་ཁྲེལ་ཁོ་ན་འཇུངས་པར་
མཛད། །མ་འདྲེས་ཡོངས་ལ་མཛའ་བའི་རང་བཞིན་གྱི། །རྣམ་བཞིའི་ཕྲིན་
ལས་བར་མེད་མཛད་བཟང་གིས། །ལྔ་བརྡོའི་ཡང་མཐའི་རྒུད་མུན་སྣང་བ་
ཡང༌། །ཕལ་ཆེར་དང་པོའི་དཔལ་ལ་བསྒྱུར་བར་གནང༌། ༈ མཆོག་དམན་
བར་མའི་གདུལ་བྱར་འོས་མཚམས་ཀྱིས། །སྔ་འགྱུར་སྨིན་གྲོལ་གདམས་
ཟབ་ཅི་སྙེད་པའི། །དབང་ལུང་མན་ངག་སྒྲུབ་ཆེན་ཉམས་ཁྲིད་སོགས། །ཅི་
དགར་སྤྱོད་པའི་བཀའ་དྲིན་གཡེལ་མེད་བསྐྱངས། །བསམ་ཡང་ལུང་གི་
ཆོས་ཚུལ་ངོ་མཚར་གྱི། །མོས་པ་མཐའ་དག་བློ་རྒྱུད་ཡོངས་དྲངས་ནས། །
དགོངས་པའི་དྲོད་ཀྱི་གཞན་རྒྱུད་གཅིག་ཆར་དུ། །གྲོལ་བར་ནུས་
སོགས་རྣམ་ཐར་བརྗོད་ལས་འདས། །ཚུལ་དེའི་ཉེ་བར་བསྡུས་པའི་ཞལ་
སློབ་ཡང༌། །མཆོག་སྤྲུལ་ཐེག་མཆོག་བསྟན་པའི་མགོན་པོའི་དབུས། །
མཁས་དང་གྲུབ་པའི་སར་བཞུགས་དུ་མས་མཚོན། །བགྲང་མི་ནུས་ཀྱིས་
ལྗོངས་འདི་ཁྱབ་པར་མཛད། །གདུགས་ཅན་ལོ་ངོ་མཐོང་ནས་ཡས་ཕྱིན་

ཕལ། །སྤང་བླང་གོ་ཡང་ཉེས་ལ་སྤྲོ་བ་བཞིན། །གདུང་བའི་ཡུས་ཅན་སོ་
སོའི་རེ་སྐོང་བར། །ནན་དུ་གསོལ་བས་དེར་མཐུན་བཀའ་དྲིན་བསྐྱངས། །
དེ་ལས་ཁྱད་པར་འདིར་ཡང་ཆོས་སྐྱབས་ཀྱིས། །བུམ་སྒྲུབ་ཚོགས་དབུར་
ཕེབས་བཞེད་སྔ་མའི་ཉིན། །ཕུར་པོད་ལས་བྱང་ཆོག་ཁྲིགས་བཅས་
བསྣམས་ནས། །མཆོག་སྤྲུལ་དཔོན་སློབ་ཟུང་གི་གམ་ཕེབས་ཏེ། །ད་ནས་
བཟུང་ཏེ་དཔོན་སློབ་གཉིས་ཀ་ཡི། །ཕུར་པའི་ལས་བྱང་དཔེ་ངོར་ལྷན་ཅིག་
ཏུ། །ཐོན་དང་རིམ་བཞིན་ཐུགས་ལ་ཟིན་ཡོང་མོད། །དེ་ནས་སྤྲུལ་སྐུའི་
ཐུགས་དམ་རྩེ་གཅིག་ཏུ། །མཛོད་དང་སྐུ་ཚེ་མཛད་ཕྲིན་གང་ནས་ཡང་། །
འགྲན་ཟླ་མེད་ཅིག་ཡོང་ངེས་ཁོ་བོ་ལ། །ལན་ཅིག་མིན་པར་ཉམས་རྨིས་དུ་
མ་རུ། །བྱུང་སོགས་གང་ཅིའི་བཀའ་འཕྲོས་མང་རབ་དང༌། །ང་ཡང་ནང་
པར་སྔ་མོ་ནས་འགྲོ་ཞིང༌། །འགྱང་མིན་མྱུར་བར་འདི་གར་སླེབས་ཡང་
སྲིད། །ཡང་ན་སྐོར་ཅིག་མི་སླེབས་ཤས་ཆེ་བས། །རཏ་གླིང་ཕུར་
བའི་པུསྟི་ཆུང་ངུ་འདི། །གྲུབ་དབང་རྫོགས་ཆེན་པ་ཡི་ཕྱག་དཔེ་དངོས། །
དཔེ་ཁུངས་བཙུན་ཞིང་བྱིན་རླབས་ཆེ་བས་ན། །དབུ་སྔས་ཞོག་དང་གཅིག་
ཏུ་སྐུ་བསྲུང་འོང་། །གཉིས་སུ་དེ་བར་ཡེངས་པ་ལྟ་བུའམ། །དཔེ་ལྟས་རྒྱུ་
རུ་ཕྱག་ཏུ་བསྣམས་མཛོད་དང་། །ཟླ་ངོ་ཙམ་ནས་དཔེ་ཆ་གཞན་དག་ཡང་། །

གཟིགས་བཞེད་གང་མོས་ཆོག་པའི་དུས་འོངས་སོགས། །ཆེས་ཆེར་བརྩེ་
བཞིན་ཐ་མའི་བཀའ་འཕྲོས་བསྩལ། །ནག་ཟླའི་བཟང་པོ་གཉིས་པའི་ཞོག་
སྔ་བར། །ཆིབས་ལ་ཕེབས་ནས་ཐོ་སྒང་སླེབས་པའི་ཐད། །གདན་ཆས་འདི་
རྣམས་ལར་ཡང་འདི་གའི་ཡིན། །མ་གིར་ཁྱེར་བའི་འོས་མེད་ཁྱད་པར་དུ། །
ཕྱི་དུས་རྟེན་འབྲེལ་ཡིན་གསུང་འཇོག་གནང་ཞིང༌། །དེ་ཉིན་འཁྲུགས་རྩོད་
ལས་ཀྱི་མནར་བའི་འགྲོར། །ཤིན་ཏུ་བརྩེ་བས་ཐུགས་སྐྱོའི་ཉམས་མང་དང་། །
མཆོག་གི་སྤྲུལ་སྐུར་འཕྲེང་བཞིན་འདི་གར་ཕེབས། །ཕྱི་ཉིན་དག་ནས་དབུ་
བརྩམས་བདུན་ཞག་བར། །རྗེ་ཉིད་གཙོར་གྱུར་འདུས་པ་བརྒྱ་ཕྲག་གིས། །
ཟབ་ལམ་གསང་འདུས་དཀྱིལ་འཁོར་ལ་བརྟེན་པའི། །སྐྱེ་བདུན་རིལ་
བུའི་སྒྲུབ་པ་གནང་བར་མཛད། །འདི་གར་ཕེབས་ཉིན་ནས་བཟུང་དགྱེས་
ཉམས་བཅས། །སྤྲོའོ་སྐྱིད་དོ་ཚོགས་ངན་གནས་ལས་ཐར། །འཕགས་པའི་
ཞིང་དང་དབྱེར་མེད་རང་གནས་འདིར། །གུ་ཡངས་སྐྱོང་འདི་དགའ་སོགས་
ཡང་ཡང་གསུངས། །ཐོག་མའི་ཐོ་འཛུགས་སེར་སྦྲེང་འགྲོ་ཀ་མར། །སྐུ་ཉིད་
འབྱོན་པར་བདག་གིས་ཞུས་པའི་དུས། །ཆེས་ཆེར་སྐུ་ཉམས་ཞུམ་པའི་རྣམ་
འགྱུར་བཅས། །འབྱུང་བཞི་རྒུད་པའི་སྒྱུ་ལུས་སྒོག་པོ་འདི། །མི་རྒས་ཕ་ཡུལ་
ཟེར་བའི་གཏམ་དཔེ་བཞིན། །དབེན་པའི་དགའ་ཚལ་བྱ་དང་རི་དྭགས་གི །

དགའ་བའི་གར་རྩེ་སྙན་པའི་སྐད་འབྱིན་ཞིང༌། །ཏིང་འཛིན་རང་ཤུགས་
འཕེལ་བའི་རང་གནས་འདིར། །རེ་ཞིག་ལུས་སེམས་ངལ་བསོའི་ཚུལ་གྱི་
ངང༌། །འཆི་ལ་བྲོད་པའི་འདུན་པ་རྩེ་གཅིག་དང༌། །ད་ལམ་སྐོར་ཅིག་ཁྱོད་
ལ་མིག་རོག་ཙམ། །བགྱི་བའི་ཁུལ་གྱིས་འདི་གར་འོང་པ་ལས། །སྤྲོས་
པའི་ཁུལ་རྣམས་ད་ནི་བོར་ངེས་པས། །ཉིན་ཐང་དུས་བཞིན་ང་ཡི་ཞྭ་ཕོད་
སོགས། །ཁྱོད་རང་གིས་གོན་གང་དགོས་ལས་ཀྱི་རིགས། །ཞིབ་མོར་གྱིས་
སོགས་བརྩེ་བརྩེ་གསུངས་འཕྲོས་འགའ། །བསྩལ་བའི་མོད་ལ་བདག་
སོགས་འདུས་པའི་སྡེས། །ཐོ་བསྡམས་མཚམས་བཅད་དམ་སྲི་མནན་པ་
སོགས། །ལེགས་པར་གྲུབ་ནས་མཆེད་ལྕམ་འཇུག་པའི་སྐབས། །སྒོ་ཞུས་
ལ་སོགས་ཉིན་ཐང་རྗེ་ཉིད་ཀྱི། །བསྟར་ཆགས་གནང་བའི་སྲོལ་བཞིན་དེ་
ཐད་ཡང༌། །དུས་ལ་བབས་ཀྱི་སྙན་སྒྲོན་ཕུལ་བའི་ཚེ། །ད་ནིང་སྨྲས་བཞིན་
ཕྱི་ནང་ལས་ཀྱི་ཁུལ། །འཛིན་པའི་གྲལ་ནས་ང་ཉིད་བུད་ཟིན་པས། །དེ་སྔོན་
ང་ཡི་བེར་དང་པད་ཞྭ་སོགས། །ཁྱོད་ཀྱི་གྱོན་མ་མྱོང་མོད་དེ་རིང་ནས། །
རོ་ཤུན་གྱོན་རེས་ཁྱོད་ལ་བབས་པས་ན། །ཁྱོད་རང་གིས་གྱོན་འཇིགས་
འཇིགས་ཟོབ་ཟོབ་ཀྱི། །སྒོ་ཞུས་གྱིས་དང་ངས་ཀྱང་འདི་ག་ནས། །མོས་པ་
གཏད་ཅེས་བསྙེལ་ཚུལ་བཅས་གསུངས་པར། །ཅི་ཞིག་སྙམ་པའི་ཐོམ་མེ་བ་

ཡི་ངང༌། །བདག་ཉིད་ཆས་སྤྲས་ལས་དེ་རྫོགས་པར་བསྒྲུབས། ༈ སྒྲུབ་པའི་
ཞལ་བཀོད་དུས་སུ་དེར་ཚོགས་ལ། །ངས་སྔོན་ལྟོ་གོས་གཏམ་ལ་གྱོང་
བསྐུར་ནས། །རྩེ་གཅིག་བསྒྲུབ་པས་རླུང་སོགས་གྱུར་ཉེའི་དྲུང༌། །བཅོས་
མིན་དེ་བཞིན་ཉིད་ཀྱི་རང་ཞལ་མཇལ། །རང་གཞན་སླུ་བའི་མགོ་སྐོར་སྟོང་
ཟོབ་ཚིག །ནམ་ཡང་སྨྲས་མ་མྱོང་ཞིང་ད་ལམ་ཡང༌། །ཆེ་དྲག་རྙེད་དང་
བཟང་འདོད་ཕྱིར་མ་ཡིན། །དྲང་པོར་བརྗོད་འདི་ཡིད་ལ་གཅིག་ཏུ་ཟུངས། །
རང་གཞན་གཏན་བདེ་སྒྲུབ་ལ་ཆེས་དུང་བས། །བཅོ་ལྔའི་ལོ་ནས་ཕ་མ་
གསོན་སྐྱུར་བྱས། །ཆོས་ཕྱིར་ཚ་གྲང་དཀའ་བ་ཁྱད་དུ་བསད། །ངེས་མེད་
གནས་འགྲིམ་བསོགས་འཇོག་ཞེན་པ་སྤངས། །སྔོན་ལས་སྨོན་ལམ་བཟང་
པོས་མཚམས་སྦྱོར་གྱིས། །བསྟན་ལ་སྨན་པའི་ཞབས་ཕྱི་སྐྱོན་མེད་འགྲུབ།
དེ་ཀུན་གཞན་དག་སུས་ཀྱང་དྲིན་མིན་ཞིང༌། །རང་དྲིན་རང་ཆོད་མཆོག་
གསུམ་ཐུགས་རྗེར་ངེས། །ང་ཉིད་ཤི་བའི་ཤུལ་དུ་ཁྱེད་རྣམས་ཀྱང༌། །ཆོས་
མཐུན་རང་ཚུགས་དྲང་པོར་ཟིན་པ་དང༌། །དབེན་པའི་གནས་འདི་སྙིང་པོའི་
སྒྲུབ་བརྒྱུད་ཀྱི། །འཛིན་པའི་སྤོབས་པ་མ་ཞན་སྙིང་རུས་བསྐྱེད། །བདག་
ལ་ལྟོས་དང་མོས་འདུན་མཆིས་རྣམས་ཀུན། །བདག་གི་མཆོག་ཐུན་དངོས་
གྲུབ་བརྙེས་པའི་ལྷ། །འཕགས་མཆོག་ཟབ་ལམ་གསང་བ་འདུས་པ་དང༌། །

བདག་ཉིད་དབྱེར་མེད་གསོལ་འདེབས་བསྙེན་སྒྲུབ་འབུངས། །ང་ཤིའི་དུས་
སུ་བེམ་སྒོག་འདི་ཉིད་ཀྱང༌། །ཆུ་ལ་བསྐྱུར་བར་གྱིས་དང་བཟང་སྲིད་ན། །
ཕན་ཐོགས་ཆེར་གྱུར་ངན་ན་མཛེ་རོ་སོགས། །ཆུ་ལ་བསྐྱུར་བ་ཡིན་མོད་
ཚུལ་དེར་སོམ། །མགོ་འོག་ལུས་ཆུད་སེམས་མཉམ་གྲོས་མཐུན་གྱིས། །
ཞེས་སོགས་འགྱང་མིན་གཤེགས་པའི་བཀའ་ཡི་འཕྲོས། །མང་དུ་
གསུངས་ཀྱང་ཕྱི་དུས་ཙམ་ཞིག་ལས། །སྐབས་དེར་རང་གཞན་ཇི་མི་སྙམ་
དུ་གྱུར། །དབང་ལུང་མ་ཐོབ་པ་དག་མཆིས་ན་དང༌། །ཐོབ་པ་རྣམས་ལ་རྟེན་
འབྲེལ་ཆེར་མཆིས་པས། །བཀའ་གཏད་སྨོན་ལམ་མཁས་གྲུབ་པདྨ་རྣམ་རྒྱལ་གྱི་ཕྱག་
བྲིས་བྱེད་གསུང་པུསྟི་ཀ །དེར་འདུས་སྤྱི་བོར་བཞག་ནས་སྨོན་ལམ་གནང༌། །
སྒྲུབ་པའི་ཐུན་གྱི་སྐབས་འགར་མདུན་ཐད་ཀྱི། །ཞལ་ཐང་ལ་གཟིགས་སྐུ་
འདི་ཅི་འདྲ་ཞིག །ཞེས་སོགས་མ་གཟིགས་པ་ཡི་འཕྲོས་འདྲ་དང༌། །སྐད་པོ་
ཆེ་འདི་དགེ་སློང་རད་དམ་སོགས། །གསུང་ཞིང་ཁྱད་པར་ཡང་ནས་ཡང་
དག་ཏུ། །པོ་ཏ་ལ་ཞེས་དག་པའི་ཞིང་ཁམས་ཡང་། །ང་ཡི་ཡང་དབེན་འདི་
ལས་གཞན་མེད་པས། །བསམ་གྱིན་གནས་འདིར་མོས་པ་མཆོག་ཏུ་སྤྲོ། །
འོན་ཀྱང་དུས་ཕྱིས་ཚེ་སྨད་གནས་སྐབས་འདིར། །སྟོང་སྒོག་མཐོན་པོའི་
མིང་གི་ཟོབ་རྫུ་ཡི། །སྔོན་དུས་ཅུང་ཟད་སྒྲུབ་པ་བྱས་ཁུལ་དེ། །བསྟན་དོན་

དུ་རློམ་ཟོང་དུ་བཙོང་བས་འགྱོད། །ཕྱི་མའི་དུས་སུ་སྙིང་རུས་རྩེ་གཅིག་
གིས། །ཉམས་དགའི་གནས་འདིར་འོ་སྐོལ་དཔོན་སློབ་ཟུང་། །ཡུན་རིང་
བར་དུ་སྒྲུབ་པ་ལྷུར་ལེན་པའི། །རྣམ་དག་སྨོན་ལམ་འདེབས་ཞེས་ཡང་ཡང་
གསུངས། ༈སྒྲུབ་རྫས་མདངས་ཉམས་བག་རྡུལ་དག་གིས་གཡོགས། །
ཉམས་མི་སྤྲོ་ཞིང་འདུས་པའི་མཆེད་རྣམས་ཀྱང༌། །ཆམས་གྲིབ་ཞིག་གིས་
ཆེས་ཆེར་བྲོ་ཚ་བས། །ཕལ་ཆེར་བགྲང་བྱས་དུབ་པའི་རྒས་འཁོག་བཞིན།
༈ བདུན་ཕྲག་ཞག་ཐེམས་བཅུ་བཞིའི་ཐོ་རེངས་ཆར། །བདག་འཇུག་བཞེས་
ཤིང་འདུས་པའི་མཆེད་རྣམས་ལ། །སྒྲུབ་པའི་དབང་སྩལ་འདུས་པ་ཐ་མའི་
ཁྲོམ། །བརྒྱ་ཕྲག་འགར་ཡང་སྨིན་བྱེད་བཀའ་དྲིན་བསྐྱངས། ༈གཉིས་
གསུམ་ཞག་ནས་བསྙུན་པའི་ཟོལ་བསྟན་པས། །ཡས་ཕྱིན་བློ་སེམས་འདུན་
པ་ཆིག་བསྒྲིལ་ནས། །ཞབས་བརྟན་ཡོངས་རེའི་སྐུ་རིམ་གསོལ་སྨན་སོགས། །
སྒྲུབ་པར་འོས་ཀུན་འཕྲལ་མར་ཚབས་འགྲོ་བགྱིས། །ཅུང་ཞིག་སྐུ་ཉམས་
ཡར་དངས་ལྟ་བུ་དང༌། །སྐུ་ཡི་འཁྲིས་བཞུགས་ཨེམ་མཆི་གཉིས་ཀྱི་ཡང༌། །
སྐྱོན་མེད་ཁ་དམར་གདགས་ལ་ཕྱོགས་ཙམ་ཆར། །གློ་བུར་སྨན་དང་འགྲུལ་
གྱིས་ཕྱིར་ལ་ཉོགས། །འགྱང་ཙམ་གནས་པ་ཕལ་གྱི་སྒྲ་འཛིན་དུ། །འདི་
ནས་གླིང་བུའི་སྐད་སྙན་འཁྲོལ་བ་དང༌། །འདིར་འཁོད་བདག་གཞན་དུ་

མའི་དྲི་འཛིན་དུ། །དྲི་ཞིམ་ཚོར་སོགས་གདུང་བའི་ལྟས་མང་ཤར།། ༈དཔོན་
སྤྲུལ་མཆོག་དང་ཆེ་བསྒྲེས་ཧྲག་བསྡུས་ཀྱིས། །ཞལ་ཆེམས་ཞིབ་པར་དགོས་
སོགས་ནན་གསོལ་སྐབས། །མི་བཟོད་ཟུག་ངུ་བཞེས་པའི་སྐུ་ཉམས་ཀྱིས། །
སྨྲ་བའི་ནུས་པ་གཏན་ནས་མེད་སོགས་ཕེབས། །ཁོང་རྣམས་ཕྱིར་ལ་ཐོན་
འཕྲལ་བརྩེ་ཉམས་བཅས། །སྨྲ་རྒྱུ་མང་ཡོད་སྨྲ་བའི་དུས་ཀྱང་བབས། །འོན་
ཀྱང་ཚོགས་ངན་བསོགས་ཚོད་དེ་ཙམ་ལས། །ད་ནི་མི་སྨྲ་བཏང་སྙོམས་སྐྱུར་
གྱིས་གསུངས། །དེ་ཚེ་ཡུས་བཅས་བདག་གི་སྐྱབས་མགོན་མཆོག །སྐད་
ཅིག་བསྐལ་དང་བསྐལ་པ་སྐད་ཅིག་ཏུ། །བསྒྱུར་བར་ནུས་སོགས་ཏིང་
འཛིན་ཡོན་ཏན་མཆོག །ཅིར་ཡང་མངའ་དབང་འབྱོར་བ་གོར་མ་ཆགས། །
དེས་ན་མཆོག་སྤྲུལ་སྐུ་ན་ཆེས་ཕྲ་ཞིང༌། །ཉི་སྤྲུལ་དག་ཀྱང་ངོས་གསལ་མེད་
པ་སོགས། །རང་ལུགས་ཉམས་དམའི་ཚུལ་འདིར་རྗེས་དགོངས་ནས། །
འཚོ་བཞེས་བཀའ་དྲིན་བསྐྱང་བར་གསོལ་བཏབ་པས། །ང་སྔོན་སྦྱར་དུག་
དག་དང་འབྲུམ་ནག་གིས། །འཆི་ལ་ཕྱོགས་ཀྱང་བསྟན་པར་ཆེས་སེམས་
ཤིང༌། །ལམ་མཐོར་གྱུར་པས་ཏིང་འཛིན་ནུས་པའི་མཐུས། །འཚོ་བར་གྱུར་
མོད་སྟོང་ཟོབ་གཏན་ནས་མིན། །འོན་ཀྱང་ད་ལམ་ཅིར་འགྱུར་མི་འཚམས་
ཡང༌། །རང་ཅག་བསམ་སྦྱོར་གཅིག་ཏུ་ཉམས་ངེས་པས། །ང་ཡང་མྱུར་དུ་

ཁྱོད་ལ་ཕན་ངེས་སུ། །ཡོངས་སུ་བྱེད་སོགས་གསུངས་འཕྲོས་མང་དུ་ཕེབས། །
མཆོག་གི་སྤྲུལ་སྐུ་འདི་གར་སྐོར་ཙམ་ཞིག །ཕེབས་ནས་འགབ་མིན་སྙན་དུ་
ཕུལ་བ་ཡི། །ཕ་ཤིའི་སྔོན་དུ་བུ་སྡུག་ཁྲིད་པ་ལྟར། །འཚེར་བའི་རྒྱུ་ཡིན་སྐྱུར་
ན་ལེགས་སོགས་གསུང༌། ༈ད་ལྟ་རང་ལག་རྔ་ཡི་བབས་བཞིན་གྱི། །
བསྟན་པའི་ཞབས་ཕྱིར་གཅིག་ཏུ་རེམ་གྱིས་སོགས། །ཤིན་ཏུ་བརྩེ་བས་པདྨ་
ཕུན་ཚོགས་པར། །ཁུར་དུ་འགེལ་བའི་ཐ་མའི་བཀའ་ཕེབས་སྩལ། ༈ ནང་
གཅིག་ཉི་མ་རྩེ་ཤར་ཙམ་གྱི་དུས། །ཞབས་འབྲིང་རྣམས་ལ་ཟུར་འཕྲོས་
ཙམ་གནང་ཞིང་། །དགོངས་མོར་བདག་ཉིད་བསྙུང་དྲིར་སྐུ་མདུན་དུ། །
ལྷག་འཕྲལ་དགྱེས་བརྩེའི་ཉམས་བཅས་འདི་སྐད་གསུངས། །ངེད་རང་
གཉིས་པོ་འདི་བཞིན་འདུག་པ་ཡི། །ཡ་ཀིའི་ལྟག་འདིར་ཐུགས་རྗེ་ཆེན་པོ་
ནི། །དཀར་གསལ་ཞལ་གཅིག་ཕྱག་བཞི་པ་ཞིག་དང༌། །དེའི་མདུན་དམར་
པོ་ཕྱག་བཞི་པ་ལ་སོགས། །འཕགས་པའི་ལྷ་ཚོགས་གྲངས་མེད་དངོས་
བཞུགས་ཤིང་། །ངེད་རང་གཉིས་པོའི་འཛབ་དབྱངས་སྒྲོགས་པའི་ཟླར། །
དེ་དག་གིས་ཀྱང་བཟླས་པའི་སྒྲ་གདངས་ཀྱིས། །སྣང་སྲིད་གཅིག་ཆར་ཁྱབ་
པའི་ཚུལ་ཤར་ཤིང༌། །ངེད་རང་གཉིས་ལ་གྲོགས་དན་བྱེད་པའི་མི། །སུ་
ཡང་མི་འདུག་ཁྱོད་ཀྱི་རྒྱབ་དེ་ན། །དགེ་སློང་སྐད་དེ་ངོ་ཤེས་ལྷང་ལྷང་ཐོས། །

དེའི་ངང་ངེད་རང་ཚང་ཞིག་ཡིན་ཁུལ་གྱི། །བན་གཞོན་གཏུམ་རྔམས་ཉམས་
ཅན་དཔོན་གཡོག་ལྔ། །དཔེ་ཆ་ཞིག་གི་གཉེར་ཁ་བྱེད་འདུག་པས། །ཅུང་
ཞིག་འཐོར་ལ་ཕྱོགས་པའི་ཉམས་གསལ་བས། །བདག་གི་འཁྱལ་གཏམ་
ཚུལ་ཞིག་སྨྲས་ཤོར་བར། །ཁོང་རྣམས་ད་ནིང་སོམ་ཉིར་གྱུར་སོང་ཞིང༌། །
ཁ་སང་བུམ་སྒྲུབ་ཉིན་མཚན་བཅུ་བཞིར་ཡང་། །ང་ཡི་མདུན་ཐད་འཕགས་
པའི་བྲིས་སྐུ་དེ། །འཕགས་པ་མངོན་སུམ་མཚན་དཔེའི་དཔལ་འབར་ཞིང་། །
ལྷ་ཚོགས་གྲངས་འདས་རང་རང་གཉིས་བཅས་ཀྱི། །འཛབ་དབྱངས་སྒྲོག་
པའི་ཟླ་རུ་ཤ་བྱིས་ཀྱི། །སྐད་དེ་ཆད་མེད་ལྷང་ལྷང་ཐོས་པ་ལས། །གཞན་
དག་སུ་ཡང་མཐོང་ཐོས་མ་གྱུར་གསུངས། །གནས་འདི་ཐུགས་རྗེ་ཆེན་པོའི་
ཞིང་ཁམས་ཏེ། །དཔེ་གཉེར་ཚུལ་འཛིན་གནས་འདིའི་སྲུང་མར་འདུག །
ཞེས་སོགས་ཡ་མཚན་གསུངས་སྒྲོས་མང་བཞིན་པ། །ང་ཅག་ཞབས་རིང་
ཚོགས་ལ་ཕེབས་པར་གནང་། ༈ བསྐྱེད་རྫོགས་དབང་འབྱོར་གྲུབ་དབང་
དགེ་སློང་ལགས། །མངོན་སྤྱོད་མཐུ་གྲུབ་ལྷོ་བ་མི་འགྱུར་ཟུང༌། །རྡོར་སློབ་
བགྱིས་ནས་བདུད་འདུལ་མཁའ་འགྲོ་དང༌། །ཡང་གསང་ཕུར་པའི་གཏོར་
བཟློག་སྒྲུབ་ལ་བརྩོན།། ༈རྫོགས་པ་མཐའ་མའི་ནང་ཞོགས་སྔ་བའི་ཆར། །
དེ་རིང་སྒྲུབ་ཁག་གཉིས་ཀྱི་འཕང་བ་དང་། །སྒྲགས་ནས་མནན་པ་རེ་ཡང་

ཐོན་པ་ན། །ལེགས་པའི་འཕྲོས་ཕེབས་དེ་བཞིན་རྫས་བཅའ་བསྒྲིགས།
༈ གཟིམ་ཆུང་དག་ལས་ཉི་འོད་དུ་ཕེབས་ནས། །རེས་ཙ་སྐུ་ཁམས་ཆེས་
ཆེར་ཉོགས་པ་དང༌། །རེས་ཙ་སྐྱོན་མེད་ཤིན་ཏུ་དངས་ཚུལ་བཅས། །ཞབས་
འགྱུར་རྣམས་ལ་ངོ་མཚར་འཕྲོས་མང་སྩལ། ༈དཀར་ནག་ཚིག་མཚམས་
ཕྱེད་ཡོལ་ལུག་གི་དུས། །མནན་པ་ཐོན་ཚུལ་སྙན་དུ་སོན་པའི་མོད། །ལྷོ་
ནུབ་ཞལ་ཕྱོགས་སྐུ་ལུས་དྲང་པོར་བསྲང༌། །ཕྱག་གཡས་རྡོ་རྗེ་ཐུགས་ཀར་
གཏོད་ཚུལ་དང༌། །གཡོན་པ་དྲིལ་བུ་དཀུར་བརྟེན་ཕྱག་རྒྱ་བཅས། །ཐ་མའི་
མཛད་པ་མངོན་དུ་ཉེར་བསྟན་ནས། །འོད་གསལ་ཆོས་སྐུའི་དགོངས་པར་
གཅིག་ཏུ་གཞོལ། །ལམ་མཐར་ཕྱིན་ཚེ་རོ་རྐྱང་ལས་རྒྱུའི་རླུང༌། །དབུ་མར་
ཐིམ་པས་མངོན་མཚང་རྒྱ་བ་དང་། །ཕྱི་རོལ་ཉི་ཟླའི་དཀྱིལ་འཁོར་སྒྲ་གཅན་
གྱིས། །སྒྲིབ་པར་འགྱུར་བ་རྣལ་འབྱོར་བླ་མེད་ཀྱི། །རྒྱུད་ནས་བསྟན་བཞིན་
སྐབས་དེའི་དུས་ཀྱི་ཆར། །སྣང་བའི་མུ་ཁྱུད་སྤྲིན་ལས་རྣམ་རྒྱལ་གྱིས། །
ཡོངས་སྒྲིབ་མཁའ་དབྱིངས་ཆུ་འཛིན་དང་བྲལ་བས། །དེ་བཞིན་ཉིད་ཀྱི་
དགོངས་པའི་མཚོན་དཔེར་གྲུབ། །མཛེས་པའི་ཕྱིར་དྲངས་པད་ཞྭ་ཆོས་གོས་
གསོལ། །ཡོལ་བ་བླ་རེ་སྤྱན་གཟིགས་ཀུན་ནས་བཀྲམ། །ཉེར་སྤྱོད་ལྔ་
སོགས་མཆོད་པའི་རྫས་མཚོན་བཅས། །དགུང་གསུམ་དག་ལ་ཅ་ཅོ་སྤངས་

ལ་ཕྱོགས། ༈ས་ག་ཟླ་བའི་རྒྱལ་བ་དང་པོ་ཡི། །ནམ་ལང་ཕྱི་ཆར་ཕལ་གྱི་
སྣང་ལམ་དུ། །བླ་བྲང་འདི་གའི་ཡང་སྟེང་མཁའ་ངོས་སུ། །བྱ་རྒོད་མང་པོ་
འཕུར་ལྡིང་བསྒྱུར་པ་མཐོང་།། ༈དེ་ཡི་ཉིན་མོར་ཉིད་ཀྱི་གསུངས་འཕྲོས་
བཞིན། །གཞན་ཟེར་དག་དང་གྲགས་རྗེས་འབྲང་མིན་པའི། །སེལ་མེད་
དམ་གཙང་བུ་སློབ་འདུས་པ་ཡི། །ཚར་དུ་དངར་བའི་མཆོད་སྤྲིན་གྱ་ནོམ་
བཅས། །གསང་འདུས་བླ་མའི་དཀྱིལ་འཁོར་ལ་བརྟེན་པའི། །གདུང་ཉིད་
ཨོ་རྒྱན་ཆོས་སྐུར་གསལ་བ་ལ། །མཆོད་པའི་སྤྲིན་སྤྲོས་གསོལ་བཏབ་
ཐུགས་ཡིད་བསྲེས། །རང་ཞལ་མངོན་དུ་བརྙེས་པའི་བཀའ་དྲིན་ཞུ། །དག་
ཞིང་གཤེགས་སུ་ཕྱོགས་པ་ནས་བཟུང་སྟེ། །སྣོན་ཟླའི་རྫོགས་པ་ཐ་མ་ཡན་
གྱི་པར། །འཇའ་ཚོན་སྤྲིན་ཁྲ་དྲི་ཞིམ་སྤོས་ངད་སོགས། །ཐུན་མིན་ངོ་
མཚར་རྟགས་ཀྱི་ལྗོངས་འདི་གང་། ༈ བདུན་ཕྲག་བདུན་དུ་ཡས་ཕྱིན་སོ་སོ་
ནས། །རིས་མེད་རྣམ་འདྲེན་དུ་མས་གཙོས་པ་ཡི། །བསམ་ཡས་འདུས་པའི་
ཚོགས་ལ་འོས་མཚམས་ཡོན། །བསྟབས་ནས་དགོངས་པ་རྫོགས་པའི་
ཐབས་ཚུལ་བརྩོན། ༈སྐུ་གདུང་ཞུགས་སུ་ཕུལ་ཞིང་དུད་པའི་སྲ། །ནུབ་ཀྱི་
ཕྱོགས་འཕྲོས་སླར་འཁྱིལ་རྒྱབ་རིར་འཁྲིགས། །ཐུགས་ལྗགས་སྤྱན་དང་ཕྲ་
མོའི་རིང་བསྲེལ་སོགས། །མོས་ལྡན་དད་པའི་རྟེན་དུ་ཅིར་ཡང་སྩལ། ༈དམ་

ཅན་བསྲུང་མའི་སྟོབས་ཤུགས་ནུས་རྩལ་གྱི། །འཕྲལ་སྣང་ཚིག་འཕྲིན་
འཆོལ་བའི་ཚུལ་ལ་བསྟེན། ༈གྲུབ་པའི་དཔའ་བོ་རྨོག་སྟོན་ཆོས་རྗེ་ཡང༌། །
ངེད་ཅག་མགོན་དུ་ལྗོངས་འདིར་གློ་བུར་བསྐྱོད། ༈ གང་དེའི་ཡེ་ཤེས་
གཟིགས་མོར་མཁའ་དབྱིངས་ཆར། །སྨིན་ལེགས་བཞིས་བཏེགས་རྡོ་རྗེའི་
རྒྱ་གྲམ་དབུས། །དབུ་སྐྲ་སྐྱ་སེར་ཆེས་ཆེར་བསྒྲེས་ཉམས་དང༌། །
མཐིང་སྔོན་མཛེས་པའི་དབུ་གདུགས་རང་འཁོར་བཅས། །གྲུབ་ཆེན་རྗེ་
དབོན་མཆོག་དེ་དག་ཞིང་དུ། །གཤེགས་པའི་ཚུལ་དང་དེ་ཉིད་ཕུར་པའི་
སྐུར། །གནས་འགྱུར་ཁོང་ལ་བྱིན་རླབས་གདམས་གཏད་སོགས། །གནང་
མཐར་སླར་ཡང་བླ་མའི་སྣང་བརྙན་གྱིས། །སྙིགས་དུས་བདུད་ཚོགས་
འདུལ་ལ་ཆེས་ཟབ་པ། །རྡོ་རྗེ་ཕུར་པའི་སྐོར་འདི་རྭ་སྟོན་པས། །དག་པའི་
སྣང་བར་བདག་ལ་བརྩེ་བས་གནང༌། །ཉམས་སུ་བླངས་ཤིང་ལོག་འདྲེན་
ཆམས་ལ་ཕམས། །བདག་གི་ཁྱོད་ལ་སྦྱིན་པ་ཡིན་ཞེས་དང༌། །སྤྱི་དགོས་
བསྟན་དང་ཡང་སྲིད་འབྱོན་ཚུན་གྱི། །བླང་དོར་གྱིས་མཚོན་དགྱེས་བརྩེའི་
ཞལ་གདམས་འཕྲིན། །འདི་འདྲ་བྱུང་སོགས་ངོ་མཚར་འཕྲོས་མང་བཅས། །
གོང་མའི་དགོངས་པ་ཡོངས་སུ་རྫོགས་པ་དང༌། །བསྟན་འགྲོའི་གསོས་སུ་
མཆོག་སྤྲུལ་མྱུར་འབྱོན་ཞིང༌། །མི་མཐུན་ཀུན་བཟློག་མཐུན་རྐྱེན་

ལེགས་གྲུབ་པའི། །འཁོར་མཐའ་བྲལ་བའི་བཀའ་དྲིན་མཆོག་གིས་
བསྐྱངས། །ལེགས་པའི་རྟེན་འབྲེལ་ལམ་དུ་འབྱོངས་ཟིན་པས། །
ཡང་སྲིད་མྱུར་འབྱོན་ལོ་ངོ་གསུམ་གྱི་དུས། །དུས་བྱའི་སྐད་བཞིན་ཕྱོགས་
ཀུན་ཁྱབ་འགྱུར་སོགས། །འབྱུང་འགྱུར་ལུང་གིས་དགའ་བ་མཆོག་ཏུ་
བརྟས། །དགའ་བསྐྱེད་དུས་ཀྱི་དཀར་ཆའི་ཚེས་བཟང་པོར། །སྐྱེས་བུའི་ལུང་
གིས་གདན་ས་མཆོག་དག་ཏུ། །གསེར་ཟངས་ལས་གྲུབ་ལྷ་བབས་མཆོད་
རྟེན་ཆེ། །འཕྲལ་སྒྲུབ་དགོས་སོགས་བགྱིས་འོས་ལུང་དུ་བསྟན། །བསྟན་
ལ་སྨན་པའི་བསམ་སྦྱོར་ཆེས་དགེ་བས། །རྣམ་དཔྱོད་ནོར་ལྡན་གཉེར་ཕྱག་
རྣམ་གསུམ་སོགས། །ཡས་ཕྱིན་ལྷག་པའི་བསམ་པ་ཆིག་དྲིལ་གྱིས། །ཚུལ་
དེ་ཚགས་སུ་འཛུད་པའི་ཆོ་ག་བསྟར། །སྡེ་བཞིའི་དགེ་ལེགས་ཀྱིས་མཐོ་མི་
ཡི་དབང༌། །ལྕམ་དྲལ་ཟུང་གིས་བཀའ་དྲིན་ལ་བརྟེན་པའི། །ཁྱད་མཚར་
ཐུགས་རྟེན་མཐོང་གྲོལ་མཆོད་སྡོང་ཆེ། །ངོ་མཚར་མཆོག་གང་བསྟན་
འགྲོའི་གསོས་སུ་གྲུབ། ༈ འཛམ་གླིང་སྐྱེས་བུའི་ཇི་ཕེབས་ལུང་བཞིན་བདག་
ཉིད་ཀྱིས་ཀྱང་དུ། །ཕྱོགས་འཐེན་བསམ་པས་སྤུ་ཙམ་གོས་མིན་པར། །ཐུགས་
ལྗགས་ཀྱིས་མཚོན་གདུང་གི་ཆར་གཏོགས་དགོན་ཆེན་དུ་རིགས། །རིས་མེད་
བསྟན་འགྲོའི་ཕྱག་གི་ཡུལ་དུ་བྱས། །དེ་དག་གཙོར་གྱུར་རིང་བསྲེལ་རྣམ་པ་

བཞིས། །ཕྱུར་བུར་ཡོངས་བཀང་ངོ་མཚར་མཆོད་པའི་རྟེན། །མཆོག་
གི་སྤྲུལ་སྐུའི་རྩ་གསུམ་དཀྱིལ་འཁོར་དུ། །དམ་ཡེ་དབྱེར་མེད་ཤིས་པའི་མེ་
ཏོག་འཐོར། །ཚུལ་དེས་ཉེར་མཚོན་ལེགས་བྱས་སྔོན་སྐྱེས་མས། །ཉེ་བར་
དྲངས་པའི་མཆོག་སྤྲུལ་འཇིག་རྟེན་མིག །སོམ་ཉིའི་ཆུ་འཛིན་རིང་དུ་བྲལ་
བའི་གཟི། །ལྔ་བདོའི་ཐར་ལམ་དཔལ་དུ་ཤར་འདིའོ། ༈ གྲུབ་པའི་ཁྱུ་
མཆོག་རྗེ་དབོན་བླ་མ་ཡི། །ཚད་མེད་རྣམ་ཐར་རྒྱ་མཚོའི་འཇིངས་ཟབ་ལས།
སྐྲ་ཡི་རྩེ་མོར་ཆགས་པའི་ཆུ་ཐིགས་ཙམ། །གང་ཤར་ཤུགས་འབྱུང་ངག་ཏུ་
ཤར་མར་སྤེལ། །མཆོག་དམན་དུ་མའི་ཅལ་སྒྲོགས་གཏམ་གྱི་ཕྲེང་། །སྙན་
ཚིག་སྲད་བུར་བརྒྱུས་པའི་རྣམ་དཔྱོད་དག །བྲལ་ཡང་གང་གིས་གསུང་རྒྱུན་
ཟིན་བྲིས་སོགས། །རང་གི་མཐོང་ཐོས་རྫུན་མེད་དྲང་པོར་བཀོད། །བསོད་
ནམས་གང་དེས་རྒྱུད་ལྔར་འཕྱན་པའི་འགྲོ། །སྲིད་པའི་འཁྲུལ་མུན་མིང་དུ་
རབ་བྱས་ནས། །རང་རིག་དྲི་མེད་དོན་གྱི་བླ་མའི་ཞལ། །མངོན་དུ་བརྙེས་
པའི་སྐལ་བ་མཆོག་གྲུབ་ཤོག །གནས་སྐབས་མཆོག་གསུམ་ཐུགས་རྗེའི་
སྤྲིན་མཛེས་ལས། །ཕན་བདེའི་ཆར་རྒྱུན་ཟིམ་བུར་ཡོངས་བབས་པས། །
དགེ་ལེགས་འབྲས་བུར་གཡུར་དུ་རབ་སྨིན་ནས། །དགའ་དང་སྐྱིད་པའི་
དཔལ་གྱིས་འཚོ་བར་ཤོག །ཐ་དད་མོས་པ་དང་མཚམས་གྲུབ་པའི་མཐའ། །

སོ་སོའི་བཞེད་གཞུང་མ་འདྲེས་དེ་འཛིན་བཤེས། །འཚོ་བཞེས་ཞོ་འཐུང་
རུས་པའི་ཁམས་བཞིན་པས། །བསྟན་པ་རིན་ཆེན་བླ་ནས་བླར་འཕེལ་ཤོག །
རྨད་བྱུང་ཀུན་ཏུ་བཟང་པོར་རོལ་པའི་དཔྱིད། །ཐེག་མཆོག་སྙིང་པོའི་བསྟན་
པའི་སྲོག་ཟུང་དུ། །གྲུབ་པའི་མགོན་པོ་ཐར་བའི་རྒྱལ་མཚན་མཛེས། །ལྔ་
བདོའི་དཔལ་དུ་འཚོ་བཞེས་མཆོག་ཏུ་བརྟན། །རང་རིག་ཡེ་གྲོལ་མཛིན་
མེད་གཉུག་མའི་གཤིས། །མཐའ་ཀླས་ཐེག་བཅུད་ལ་རྨད་དགོངས་པའི་
མཆོག །གྲུབ་པའི་དཔལ་གྱིས་མཐོ་བའི་གྲགས་སྙན་དབྱངས། །རྒྱ་མཚོའི་
གོས་ཅན་དེ་སྲིད་ཀུན་ཏུ་འཇེབས། །ཀུན་བཟང་མཛད་པ་རྒྱ་མཚོའི་ངོ་
མཚར་སྤྲིན། །ངེས་གསང་བསྟན་པའི་གསོས་སུ་སྨིན་པའི་གཟི། །ཉི་མ་བྱེ་
བས་མཚོན་མིན་སྣང་བ་ཡིས། །སྲིད་མཐའི་བར་དུ་ས་གསུམ་གཅིག་ཏུ་ཁྱབ། །
རྣམ་གསུམ་བསྟན་པའི་དབུ་འཕངས་གདུགས་དཀར་དཔྱ། །ཕན་བདེའི་
རེག་བྱ་གསར་བའི་གྲིབ་བསིལ་ཅན། །སྲིད་པའི་ཁྱོན་ཀུན་ཁྱབ་པར་བྲེས་
པའི་ངོགས། །རིས་མེད་སྐྱེ་རྒུ་ངལ་གསོའི་དཔལ་དུ་སྨོན། །བསླབ་
གསུམ་ཁྲིམས་ཀྱིས་ལེགས་མཛེས་བཤད་སྒྲུབ་སྡེ། །སྤངས་རྟོགས་ཡོན་ཏན་
དུ་མས་མཐོ་བའི་ཚོགས། །མངའ་ཐང་དབྱར་གྱི་མཚོ་བཞིན་འཕེལ་རྒྱས་
ཤིང༌། །སྐྱེ་རྒུའི་བསོད་ནམས་ཞིང་དུ་རྟག་འགྱུར་ཤོག །ངོ་མཚར་དུ་མའི་

དཔལ་གྱིས་བརྟས་པའི་རྣམ་པ་དག་ནི་ཐར་པ་མཆོག་གི་དཔྱིད་དུ་ཡོངས་
གྲུབ་སྐྱེ་བ་ལྔ་བའི་རང་བཞིན་ཅན། །མི་དམན་ལྷག་བསམ་མཆོག་ཏུ་དགེ་
བའི་དྲི་གཞོན་གྱིས་བསྐུལ་མཐའ་གཉིས་ལས་འདས་དྲངས་པོའི་རང་
བཞིན་དབྱངས་ཀྱི་ཡན་ལག་དང་བསྲེས་སྒྲས། །རིས་མེད་སྐྱེ་རྒུ་ལས་ཉོན་
འཐུག་པོ་གཉིད་ལས་ཆེར་བསླངས་ཀུན་དཀྲིས་ཀྱིས་བསྐྱེད་ཉེས་པའི་ཟུག་
ངུའི་བྲོ་ཚལ་བ་དག་ཡོངས་གསལ་ནས། །རྣམ་པ་ཀུན་ཏུ་ཕན་དང་བདེ་བའི་
ཤིས་པ་དུ་མས་མངོན་པར་ཡོངས་བྱས་དགེ་ལེགས་སྣང་བ་སྲིད་མཐའི་བར་
དུ་རྒྱས་གྱུར་ཅིག །བི་ཛ་ཡནྟུ། བསམ་གྱིས་མི་ཁྱབ་རྣམ་འདྲེན་སྲས་བཅས་
ལས། །སྔགས་ཀྱི་དོན་སྟོན་རྡོ་རྗེ་སློབ་དཔོན་གང༌། །བསོད་ནམས་ཞིང་
དུ་ཁྱད་པར་འཕགས་པའི་ཚུལ། །གསང་རྒྱུད་རྒྱ་མཚོར་རྡོ་རྗེ་འཆང་གིས་
བསྔགས། །མཐོང་ཐོས་དྲན་རེག་དོན་ལྡན་རྒྱལ་ཀུན་གྱི། །གཤིས་ལུགས་ཉི་
དང་ཟེར་བཞིན་ལྷན་སྐྱེས་ལས། །རང་མཐོང་བསྟོད་བཀུར་ལྟ་ཅི་མངོན་
གྱུར་གྱི། །བསྔགས་འོས་རིགས་ཀྱང་སྦས་པ་དམ་པའི་ཚུལ། །དེ་ཕྱིར་མགོན་
འདིའི་ཆེ་བ་འདི་ལྟ་ཞེས། །སྨྲ་མཁས་གསུང་གིས་འདི་བཞིན་མ་བསྙད་ན། །
ཉམ་ཐག་དབུལ་མོས་གསེར་གྱི་སྒྱེད་རྡོ་ལྟར། །སྦས་ཚུལ་དམ་པའི་ཡོན་
ཏན་ཅི་ལྟར་རྟོགས། །སྙིང་པོའི་རང་ལུགས་པདྨའི་ཚལ་ཡངས་ཀུན། །སྨིན་

གྲོལ་རིམ་གཉིས་ཕྲིན་ལས་འོད་སྣང་གིས། །རྒྱས་མཛད་བསྟན་པའི་ཉི་མ་
མགོན་འདི་ཡི། །རྣམ་ཐར་ཕྱོགས་དུས་རྒྱལ་ཀུན་དགྱེས་པའི་ཡུལ། །ཚུལ་
འདི་བསྐལ་མང་དམ་པས་བསྔགས་པ་ལ། །ཉེར་གོམ་ཟབ་གསང་ནམ་
མཁའི་རྣལ་འབྱོར་གྱིས། །མཆོག་ཐུན་གྲུབ་གཉིས་བརྙེས་པའི་ཡོངས་འཛིན་
རྗེའི། །བཀྲ་ཤིས་དཔལ་བེའུ་མཚན་བཟང་གནས་ལས་ཐོན། །གང་གི་ནང་
དང་གསང་བའི་གྲུབ་པའི་མཚན། །ཇི་བཞིན་མིན་དང་ལྡེམ་དགོངས་སྦས་
དོན་བརྡའ། །ཡ་མཚན་བཀྲལ་བའི་ཚུལ་འདི་གསང་རྒྱུད་ཀྱི། །བསྡུད་པོ་རྡོ་
རྗེ་ཆོས་ཀྱི་འགྲན་ཟླར་བྱེད། །ཐོག་མར་སྲིད་ལས་ངེས་འབྱུང་ནས་བརྩམས་
ཏེ། །ཟུང་འཇུག་གོ་འཕང་བརྙེས་བར་འཕགས་ཆེན་གྱི། །རྨད་བྱུང་མཛད་
པ་རྫོགས་པའི་རྟོགས་བརྗོད་འདིར། །དྲིན་བཟོའི་མེ་ཏོག་མི་འཐོར་ཤེས་
ལྡན་སུ། །ཚིག་གི་ཆ་ཤས་རེར་ཡང་དོན་བཟང་གི། །བདུད་རྩིའི་ཟེགས་མ་
འབུམ་དུ་འཛགས་པ་ཡི། །མོས་ལྡན་ཡིད་ཀྱི་གདུང་བ་ཡོངས་སེལ་བའི། །
ཡ་མཚན་དགའ་སྟོན་ཇི་བཞིན་དོན་དང་ལྡན། །བསྟན་ལ་ཞུགས་ཀྱང་
བསྟན་འགྲོར་སྨན་པའི་ལས། །ཅུང་མེད་བདག་འདྲ་གསོན་ཡང་ཅི་རུང་
སྙམ། །སྒྱིད་ལུགས་གྱུར་སྐབས་ལེགས་བཤད་འདི་འདྲ་ཞིག །མཇལ་བས་
འཚོ་བ་དོན་ལྡན་དགའ་སྤྲོ་ཐོབ། །བརྗོད་བྱ་གྲུབ་དབང་མཆོག་གི་རྟོགས་པ་

བརྗོད། །རྗོད་བྱེད་སྙན་འགྱུར་ཡན་ལག་ཡོངས་རྫོགས་འདིས། །འཕགས་
ཡུལ་སྨྲ་བའི་ཤིང་རྟ་དགེ་དབང་གི། །ཟླ་བོར་གངས་རིའི་ལྗོངས་འདིར་བྱོན་
པ་བཞིན། །ཇི་ལྟའི་ཡེ་ཤེས་དག་པའི་མཁའ་དབྱིངས་སུ། །ཇི་སྙེད་ཤེས་
བྱའི་ཆུ་ཁུར་ཡོངས་དེང་པའི། །མཆོག་གི་གོ་འཕང་བརྙེས་རྣམ་བློས་
བཏགས་ཀྱིས། །ཐ་སྙད་རིག་པའི་གཟེབ་ཏུ་མི་འཇུག་མོད། །གཞན་དག་
བླང་དོར་ལྟ་བའི་བློ་མིག་རྡུལ། །ཆོས་གཟུགས་ཙམ་ཡང་བླུན་སྒོམ་གོལ་
སར་ལྷུང་། །དེ་ལྟར་མ་བཅོས་ལྷུག་པའི་གང་ཟག་ཅེས། །ཅལ་སྒྲོགས་འགྲོ་
འདི་འཁྲུལ་ལས་ཉིང་འཁྲུལ་ཉིད། །དེ་ལྟའི་ཚུལ་ལས་རིང་འདས་སྔོན་
འབྱུང་གི། །ཡང་སྲིད་འཕྲེང་བར་སྐྱེས་ཐོབ་མངོན་གྱུར་གྱིས། །ཆོས་
དང་སྲིད་ཀྱི་གཙུག་ལག་མཐའ་ཀླས་པ། །སྒྲིབ་བྲལ་མཁྱེན་ངོར་འགོག་པ་
མེད་འདི་མཚར། །ད་དུང་ནམ་ཞིག་མཁའ་ཁྱབ་རྒྱུད་ལྔའི་འགྲོ། །རྣམ་གྲོལ་
མཆོག་གི་གོ་འཕང་གྲུབ་ཀྱི་བར། །ཟབ་རྒྱས་ཆོས་ཚུལ་འདོམ་བཞིན་རྣམ་
འདྲེན་ཁྱོད། །ཞབས་པད་སྲིད་འདིར་གཡོ་མེད་འཚོ་བཞེས་གསོལ། །རྣམ་
ཐར་ཚུལ་འདིར་ཡི་རང་དགེ་བས་བདག །སྐྱེ་བར་སྡོམ་གསུམ་དག་པའི་
རྟེན་བཟང་གི །དཔལ་ལྡན་བླ་མའི་དགོངས་པ་ཡོངས་སྒྲུབ་པས། །ཡེ་ཤེས་
གཟིགས་པ་རྒྱུད་ལ་འཇུག་གྱུར་ཅིག ། ཅེས་གྲུབ་པའི་ཁྱུ་མཆོག་གང་གི་

རྟོགས་བརྗོད་འདི་ཉིད་ཞིབ་ཏུ་མཇལ་བས་ཚིག་དོན་ཕུན་སུམ་ཚོགས་པར་
བརྟེན་དད་སྤྲོ་དབང་མེད་དུ་སྐྱེས་ནས་ཡི་རང་ཤུགས་འབྱུང་དུ་བརྗོད་པ་སྟེ། །
དེང་སྐབས་རྗེ་བཙུན་དབོན་རིན་པོ་ཆེ་དེ་ཉིད་ཀྱི་མཆོག་གི་སྤྲུལ་སྐུ་དམ་
པའི་ཡོན་ཏན་འགྲན་ཟླ་བྲལ་ལྷན་སྐྱེས་སུ་རྫོགས་པ་ཞིག་བཞུགས་པ་འདི་
ལ། །འདོད་ལྷའི་མེ་ཏོག་གི་མདེའུས་སྨྲ་བའི་བུ་ག་ཕྱེས་པའི་ལོག་རྟོག་ཅན་
འགའ་ཞིག་གིས། ༧རྗེ་དབོན་དེ་ཉིད་ཀྱིས་རྡོར་བྲག་རིག་འཛིན་ཆེན་པོ་ལ་
ཁོང་ཉིད་འཁོར་བའི་སྐྱེ་འཆི་འདི་ལ་འཚེར་བས་སྐྱེ་བ་ལེན་མི་དགོས་པའི་
ཐབས་ཤིག་ཞུས་པར་པདྨ་བཀའ་ཐང་ཁྲི་ཚཪ་སོགས་བསགས་སྦྱོང་ཆེས་
ཆེར་བཀའ་ཕེབས་ནས་འདི་རྣམས་སྒྲུབ་ན་སྐྱེ་བ་ལེན་མི་དགོས་གསུངས་པ་
ཡིན་པས་སྤྲུལ་སྐུ་འདི་མི་བདེན་ཟེར་བའི་བླུན་པོ་སྙིང་ཁམས་ཅན་འགའ་རེ་
ཐོས་མོད། །དེ་འདྲ་ཟེར་མཁན་ཁྱོད་དག་རང་ཉིད་ཉམས་མྱོང་དང་མདོ་རྒྱུད་
ཀྱི་གོ་ཐོས་མེད་པས་དག་པའི་སྤྲུལ་སྐུ་དང་མ་དག་པའི་སྐྱེ་བ་གཉིས་ངོ་མ་
ཤེས་ནས་ཡུས་ཆེ་བ་ལ་ཁག་མེད། །འདི་ལ་རྒྱུ་མཚན་ཞིབ་པ་མང་པོ་ཞིག་
བཤད་རྒྱུ་འདུག་སྟེ། མཁས་པ་ལུང་རིག་ཉམས་མྱོང་ཅན་ལ་ནི་བཤད་མི་
དགོས་པར་རང་རང་གིས་མཁྱེན། བླུན་པོ་རྣམས་ལ་ནི་བཤད་ཀྱང་མི་གོ་
བས། །མདོ་དོན་བརྗོད་ན། རྗེ་དབོན་རིན་པོ་ཆེས་རྡོར་བྲག་རིག་འཛིན་

ལས་ཀྱི་ལྷག་མ་མྱོང་འགྱུར་ཅན་དུ་མི་སྐྱེ་བ་ཞུས་པ་ཡིན་འདུག་མ་གཏོགས། །
མཐོ ང་ལམ་ཐོ བ་ནས་ཡོ ན་ཏན་བརྒྱ་ཕྲག་བཅུ ་གཉིས་ལ་དབང་བསྒྱུར་བ་
སོགས་བཤད་ཀྱི།སྤྲུལ་པ་འགྱེད་མི་དགོས་པའི་སངས་རྒྱས་མདོ་རྒྱུད་ནས་
མ་གསུངས་པས་སྤྲུལ་པས་འགྲོ་དོན་མི་དགོས་པའི་སངས་རྒྱས་དེ་འདྲ་ཞིག་
རྙེད་ནས་བླུན་པོ་ཁྱོད་རང་རྣམས་ཀྱི་སྐྱབས་གནས་མཛོད།ཅེས་པ་འདི་ཡང་
རྗེ་བླ་མ་ལ་དད་པ་དང་།ལོག་རྟོགས་ཅན་རྣམས་ལ་སྙིང་རྗེ་ལྷན་ཅིག་ཏུ་སྐྱེས་
ནས་སྔ་འགྱུར་བསྟན་པའི་རྗེས་སུ་ཞུགས་ལོ་ཙམ་གྱི་རྨོངས་རྟུལ་པདྨ་རྣམ་
དག་གིས་བྲིས་པའི་དགེ་བས་སྐྱེ་བར་དཔལ་ལྡན་བླ་མས་རྗེས་སུ ་འཛིན་
པའི་རྒྱུར་གྱུར་ཅིག །སརྦ་མངྒལཾ།

སྔོན་ཚེ་རྣལ་འབྱོར་དབང་ཕྱུག་ནུས་ལྡན་པ། །
བར་དུ་པདྨའི་རྒྱལ་ཚབ་བདུད་འདུལ་གླིང་། །
སྙིགས་དུས་བསྟན་འགྲོའི་མགོན་པོ་རྫོགས་ཆེན་པ། །
ཀུན་གྲོལ་རྣམ་རྒྱལ་ཞབས་ལ་གསོལ་བ་འདེབས། །

རྗེ་དབོན་པདྨ་ཀུན་གྲོལ་རྣམ་རྒྱལ་གྱི་རང་རྣམ།
ནམ་མཁའ་ཚེ་དབང་མཆོག་གྲུབ་ཀྱིས་ཚིགས་བཅད་དུ་ཕབས།
རིག་འཛིན་ཌཱཀྐི་དབང་མོས་དཔར་བསྐྲུན་མཛད། །
ཡི་གེ་ཉི་ཤུ་རྩ་དྲུག་པ་འདི་དཔེ་ཆའི་ནང་དུ་བཀག་ན་དཔེ་ཆ་དེ་ཅི་འདྲར་
བགོམས་ཀྱང་ཉེས་པ་མི་འབྱུང་བར་འཇམ་དཔལ་རྩ་རྒྱུད་ལས་གསུངས་སོ། །
